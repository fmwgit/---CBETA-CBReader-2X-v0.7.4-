大藏經補編數位版, No. 2 華嚴經疏論纂要(第1卷-第46卷)

是法難思議 非心所行處 智慧到彼岸 乃見諸佛境


少智不能知 諸佛實境界 久修清淨業 於此乃能了


眾生及諸法 了達皆無礙 普現眾色像 徧於一切剎


若有見如來 如是威神力 當於最勝尊 供養勿生疑


已離於分別 而令分別見 導師為開演 甚深微妙法 以是因緣故 現此無比身


以是疑網除 觀佛無厭足 通達一切法 是乃真佛子 此人能了知 諸佛自在力


彼人終不離 一切諸佛住 何有智慧人 於佛得見聞 不修清淨願 履佛所行道


如以精進力 能盡海源底 智力亦如是 得見無量佛


菩薩得佛法 離垢心清淨 譬如伽陀藥 能消一切毒 佛法亦如是 滅諸煩惱患
真實善知識 如來所稱讚 以彼威神故 得聞諸佛法


非於色相中 而能見於佛 如來等正覺 寂然恒不動 而能普現身 徧滿十方界
譬如虛空界 不生亦不滅 諸佛法如是 畢竟無生滅


而於二法中 現相莊嚴身 了法性空寂 如幻而生起 所行無有盡 導師如是現
三世一切佛 法身悉清淨 隨其所應化 普現妙色身


如來善通達 一切處行道 法界眾國土 所往皆無礙


三世諸眾生 悉可知其數 如來所示現 其數不可得


影像雖無量 本月未曾二 如是無礙智 成就等正覺 普現一切剎 佛體亦無二
非一亦非二 亦復非無量 隨其所應化 示現無量身


佛身無處所 充滿一切處 如空無邊際 如是難思議


世間見諸佛 應知亦如是 饒益眾生故 如來出世間 眾生見有出 而實無興世


三世諸導師 出現皆如是 譬如淨日輪 不與昏夜合 而說某日夜 諸佛法如是
三世一切劫 不與如來合 而說三世佛 導師法如是


神力故顯現 導師法如是 隨諸眾生類 先世所集業 如是種種身 示現各不同
諸佛身如是 無量不可數 唯除大覺尊 無有能思議


佛難思亦爾 妙相無不現 譬如一切法 眾緣故生起 見佛亦復然 必假眾善業
譬如隨意珠 能滿眾生心 諸佛法如是 悉滿一切願 無量國土中 導師興於世
隨其願力故 普應於十方


設有人欲見 眾生數等佛 靡不應其心 而實無來處


彼於一切智 專念心不捨 導師為眾生 如應演說法 隨於可化處 普現最勝身
佛身及世間 一切皆無我 悟此成正覺 復為眾生說


了知其自性 是則說名佛 如來普知見 明了一切法 佛法及菩提 二俱不可得
導師無來去 亦復無所住 遠離諸顛倒 是名等正覺


成道轉法輪 及以般涅槃 諸佛不思議 誰能思議佛 誰能見正覺 誰能現最勝


了達法性者 無佛無世界 如來普現前 令眾生信喜 佛體不可得 彼亦無所見


三世一切時 求悉無所有 若能如是知 心意及諸法 一切悉知見 疾得成如來


必成無上尊 慎莫生疑惑 如來自在力 無量劫難遇 若生一念信 速證無上道


雖經無量苦 不捨菩提行 一聞大智慧 諸佛所入法 普於法界中 成三世導師
雖盡未來際 徧遊諸佛剎 不求此妙法 終不成菩提 眾生無始來 生死久流轉
不了真實法 諸佛故興世 諸法不可壞 亦無能壞者 自在大光明 普示於世間


正覺無來處 去亦無所從 清淨妙色身 神力故顯現


無量世界中 示現如來身 廣說微妙法 其心無所著


此是大智慧 諸佛所行處 若欲了知者 常應親近佛


人間及天上 一切諸世界 普見於如來 清淨妙色身


如來不念言 我作如是身 自然而示現 未嘗起分別


法界無差別 亦無所依止 而於世間中 示現無量身


佛身非變化 亦復非非化 於無化法中 示有變化形


若人能信受 一切智無礙 修習菩提行 其心不可量


一切國土中 普現無量身 而身不在處 亦不住於法


佛身非過去 亦復非未來 一念現出生 成道及涅槃


如幻所作色 無生亦無起 佛身亦如是 示現無有生


不可以國土 晝夜而見佛 歲月一剎那 當知悉如是


一切諸導師 身同義亦然 普於十方剎 隨應種種現


言語中顯示 一切佛自在 正覺超語言 假以語言說


寧可恒具受 一切世間苦 終不遠如來 不覩自在力


