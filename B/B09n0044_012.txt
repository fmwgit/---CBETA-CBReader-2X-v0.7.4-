大藏經補編數位版, No. 44 入中論善顯密意疏

如為修飾面容故，影雖不實而有用，如是此因雖非實，能淨慧面亦違宗。



證無我時斷常我，不許此是我執依，故云了知無我義，永斷我執最希有。


見自室壁有蛇居，云此無象除其怖，倘此亦能除蛇畏，噫嘻誠為他所笑。


於諸蘊中無有我，我中亦非有諸蘊，若有異性乃有此，無異故此唯分別。


我非有色由我無，是故全無具有義，異如有牛一有色，我色俱無一異性。


我非有色色非我，色中無我我無色，當知四相通諸蘊，是為二十種我見。


由證無我金剛杵，摧我見山同壞者，謂依薩迦耶見山，所有如是眾高峯。


有計不可說一異，常無常等實有我，復是六識之所識，亦是我執所緣事。


不許心色不可說，實物皆非不可說，若謂我是實有物，如心應非不可說。


如汝謂瓶非實物，則與色等不可說，我與諸蘊既叵說，故不應計自性有。


汝識不許與自異，而許異於色等法，實法唯見彼二相，離實法故我非有。


故我執依非實法，不離五蘊不即蘊，非諸蘊依非有蘊。


此依諸蘊得成立。


如車不許異支分，亦非不異非有支，不依支分非支依，非唯積聚復非形。


若謂積聚即是車，散支堆積車應有。


由離有支則無支，唯形為車亦非理。


汝形各支先已有，造成車時仍如舊，如散支中無有車，車於現在亦非有。


若謂現在車成時，輪等別有異形者，此應可取然非有，是故唯形非是車。


由汝積聚無所有，彼形應非依支聚，故以無所有為依，此中云何能有形。


如汝許此假立義，如是依於不實因，能生自性不實果，當知一切生皆爾。


有謂色等如是住，便起瓶覺亦非理。


由無生故無色等，故彼不應即是形。


雖以七相推求彼，真實世間皆非有，若不觀察就世間，依自支分可安立。


可為眾生說彼車，名為有支及有分，亦名作者與受者。


莫壞世間許世俗。


七相都無復何有，此有行者無所得，彼亦速入真實義，故如是許彼成立。


若時其車且非有，有支無故支亦無。


如車燒盡支亦毀，慧燒有支更無支。


如是世間所共許，依止蘊界及六處，亦許我為能取者，所取為業此作者。


非有性故此非堅，亦非不堅非生滅，此亦非有常等性，一性異性均非有。


眾生恆緣起我執，於彼所上起我所，當知此我由愚癡，不觀世許而成立。


由無作者則無業，故離我時無我所，若見我我所皆空，諸瑜伽師得解脫。


瓶衣帳軍林鬘樹，舍宅小車旅舍等，應知皆如眾生說，由佛不與世諍故。


功德支貪相薪等，有德支貪所相火，如觀察車七相無，由餘世間共許有。


因能生果乃為因，若不生果則無因，果若有因乃得生，當說何先誰從誰。


若因果合而生果，一故因果應無異，不合因非因無別，離二亦無餘可計。


因不生果則無果，離果則因應無因。


此二如幻我無失，世間諸法亦得有。


能破所破合不合，此過於汝寧非有。


汝語唯壞汝自宗，故汝不能破所破。


自語同犯似能破，無理而謗一切法，故汝非是善士許，汝是無宗破法人。


前說能破與所破，為合不合諸過失，誰定有宗乃有過，我無此宗故無失。


若能了因是實有，及所了宗有自性，則可配此合等理，非爾故汝唐劬勞。


易達諸法無自性，難使他知有自性，汝復以惡分別網，何為於此惱世間。


了知上述餘破已，重破外答合等難，云何而是破法人，由此當知餘能破。

