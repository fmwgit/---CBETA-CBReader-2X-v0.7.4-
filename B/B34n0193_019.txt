大藏經補編數位版, No. 193 吳都法乘


世間不淨物女人為第一云何云者婆子辦此希有事割地建梵剎殿臺爭光麗正座三大雄高人列左右凡百見聞者生敬皆悟入靈塔插虗空層級分次第初步至後步直至無頂處逆思不淨物乃是功德母以身為燈光遍破長夜暗暗破了物初聖凡門路斷如是觀夫人慧感寧有限比有法麟者始乃縫掖士悟世本非堅欲踵慧感武丈夫學婦人聞者莫不笑唯有大智流　光暗點首


竹徑通幽處禪房花木深山光悅鳥性潭影空人心題常熟破山也舊傳有四高僧講經山中一老翁日來聽法久之問翁所從來荅曰吾非人也龍也因問本相可得見乎曰可已而果以全體見僧恐甚亟誦揭諦咒語揭諦神與龍角力龍不能勝破其山而去續圖經所載不同謂白龍與一龍闘未知孰是

