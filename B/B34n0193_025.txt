大藏經補編數位版, No. 193 吳都法乘


廉水先生太癡絕遙指西天九蓮花盛名籍甚何關我閒事轉多為有家佛子幾時成眷屬繡衣兩世換袈裟舊傳一缽依然在日日投間禮釋迦


不隨錄錄老年華七十紅顏凌紫霞共道神人在姑射還疑居士是毘耶黃金到手都投海白社容身不顧家莫向講堂求法侶時流誰不演三車


盤谿山水碧縈回隨處逃禪古剎開從他梅福神仙尉不及陶潛歸去來門外雪深宜載酒城南春早共尋梅與君雖結蓮花社百歲風光仗一杯


母遺命具龕無棺槨無迎煞神無燒紙錢無殺牲以祭諸子悉隨順不二吾聞昔有臨終坐脫者子恐乖名教拽其足伸之父忽躍臂捶子子懼曰助父坐脫耳視今日周氏諸子為何如先是母以殘息待予至授戒予適稽緩母曰時至不可待矣即化去人以為恨寧知予未下船舷羯磨已竟噫諸上善人同會一處周氏之母子不其然歟


郝父陳母俱布青衣童子之祥當生人天既而一則佛現蓮臺一則不忘向西又當生淨土二相俱時生方未可定也即不生生且不遠矣

