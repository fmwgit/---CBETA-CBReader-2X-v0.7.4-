大藏經補編數位版, No. 88 古今圖書集成選輯（上）


天地有象聖賢建極晏坐中巖成道西域後代襲武羣良作則安樂是依靈鷲是式一想冥契三歸願塞


今方置廟衡嶽開塲龍像擁錫人天護香鬼神賜土靈化度堂重鎮牧伯上遊侯王光昭法侶大啟禪房


幽谷左豁崇山右峙瞰郭萬家帶江千里玉水布飛石林雲起雷激庭際月窺裏花臺隨足天樂盈耳


人與地靈心將法滅既往在此比明齊哲佛日環照牛車結轍連鑣率順駟驪欽烈訪道追勝形馳目絕


碑板莫建軌物未弘和合是請佐貳是膺政敷大郡信發廣乘願言有述以訪無能惟石可久惟山不崩

