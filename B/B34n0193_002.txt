大藏經補編數位版, No. 193 吳都法乘


巍巍天像堂堂最勝慧日獨圓無生永證愍此魚鈎傷兹螺孕乍動慈舟時延寶乘留住待緣獨有傳應傳應伊何寶兹靈象履水晨遊凌濤夜上七眾有憑九垓咸仰照此真容開斯俗網千輪足起萬字胷書身橫五分衣刻三銖嗟爾未俗心王所驅顙浮水沫命役馳駒宜宏希嚮必盡勤渠覩相塵滅聞聲惑祛湛然神跡長處全吴


金佛不度罏木佛不度火石佛能度水多生願力故普願見聞者福慧如春花不假安排力花花妙自佳因影得佛心佛心無中外應用雖不竭迷之苦甚大維衛迦葉佛酬願顯靈奇水陸作佛事由之不許知凡有供養者地獄化佛會佛會五陰空罪福亦不昧獄室名福堂檢名實自詳因苦生覺照覺則物我忘堯春無中邊舜德寧促延朝暮禮二像披雲覩青天魚龍仰光彩虎兕融嗔顛吴水與燕山十五月皆圓


有一眾生出無佛世曾從徃刦受獨覺記花開葉落心融神會觀此因緣豁然超詣於三界中如鳥出籠雖不說法但現神通手捫日月身臥虗空十有八變開豁羣蒙至涅槃時吐三昧火自化形骸惟留骨鎖妙設利羅雨若干顆累累如珠頭頭而墮維道人成得其大牙堅若金剛淨如蓮花砧杵不碎玉雪無瑕再拜稽首寧小幸耶我作賛辭仰其高躅冥熏法界淨洗心目神物訶護無忘付囑人能敬信莫不生福


金沙池裊玉蓮馨殿閣堦墀盡水精雲化路岐通萬國風飄舟楫濟群生塵粧珪璧霜猶暗衣綴珠璣月不明若向險途逢八難只勞心念諷持名


淵智弘慈大辨才端居波上絕纖埃祥光射散千門病甘露傾消萬國灾翠柳變成金世界白蓮涌出玉樓臺我今稽首焚香禮願向人間應念來


慧炬慈航在世間除昏濟險未嘗閒手擎一穗青柳身倚千層碧玉山聲滿諸天常諷誦功圓十地絕躋攀終求郢妙雕金相時獻香花禮粹顏


方珪坐壓五雲端修竹叢邊舞玉鸞施果狖離蒼岫晚獻珠龍透碧波寒琉璃瓶對珊瑚印翡翠環搖玳瑁冠百寶堦前文石上天人瞻禮藝旃檀


水面紅鮮耻絳唇尋常侍從有天神整齊紺髮雲千縷端麗慈容月一輪素舸欲沉威濟物霜刀曾断福霑人世間多少誠心者智燭惟求照耀身


天花環繞翠雲随拯救湮淪萬類時貴賤若能勤行願死生長得覩容儀狻猊番擲瓊臺角鸚鵡回翔寶樹枝永刦只將權實化有情皆使入無為


水精盤躍錦鱗魚閟宇淵沱海居秀世竹鳴金鸑鷲觀空波湧玉蟾蜍輕明纓絡身後重疊芙蓉襯石初曾向夢中潜祐我爍人儀表降蓬廬


寂照慈威化不同聞聲清淨得殊功指光遠射神龍燭眉彩修彎帝釋弓寶器曉凝蘭穗露珠衣秋響桂枝風信知萬里從人欲何患周遊鬼國中


宴坐瓊瑤曲密都感通寧肯擇賢愚遍分智慧燈開暗盡洒清凉雨發枯荷擁夕池鮮五色樹凝春砌瑩三珠波神天女相随從虗臼光中美丈夫


覺源非有等差心物性陶鎔逐淺深昏惑道中瞻月角辨才門裡聴潮音彩雲輕罩山輝玉花雨斜飛地湧金終擬龍綃圖畫看供氶香火老東林


我聞諸佛及大菩薩悲憫化現無暫休歇應以何身而得度者即現何身而為說法今觀此像是為何相若非居士即是長者佛所欲度倘在是等魚遊江湖業非定殺取魚之法獨無遺術老在水鄉不能具說漁具諸詩賛歎惡業凢登爼者以鮮為美必生致之其價乃倍貪味貪財惡乃交濟近多善士亦知戒殺第所戒者鵝鴨等物日所恣噉仍此水族獨不一思鷄豕之類受人豢養供人宰割猶極慘痛而以為戒彼居於水自生自育橫被斯人取以為食豈惟傷仁抑且害義彼食魚者鵜鶘與獺人與之爭獸心鳥喙徃古聖人雖結網罟然奏鮮食以艱食故既飽五穀何復嗜殺釣而不綱儒者所述夜靜水寒垂餌不食寧此無彼豈直示拙今此異相成於魚骨誰為包褁誰為刻畫諸佛化身百千萬億今此巨魚是亦其一刀山湯鑊佛己身入其膾魚者應得何業當念經言出佛身血若見不見若信不信與聞此事佛說法竟蛤中觀音是一明証又此真像出於魚尾魚尾蓮胎是二是一何必更問蓮花座子我願世人臨淵莫羨一一水中佛身常現

