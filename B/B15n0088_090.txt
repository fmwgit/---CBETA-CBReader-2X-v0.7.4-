大藏經補編數位版, No. 88 古今圖書集成選輯（上）


惟此大覺因心則靈垢盡智照數極慧明三達非我一援羣生理阻心行道絕形聲


若人仰宗發性遺慮以定養慧和理斯附爰初四等終然十住涉求至矣在外皆去


厭苦情多兼物志少如彼化城權可得寶誘以涅槃救爾生老肇元三車翻乘一道


表相異儀傳形匪一鏤玉圖光雕金寫質亦有淑人含芳上律絢發綺情幽摛寶術縟文內炳靈姿外溢水耀金沙樹羅瓊實現符淨果來膺妙秩毓藻震閨騰華梵室有億斯年于萬茲日


猗歟寶相顯允神工規模鹿苑圖寫龍宮分身諦聽列坐談空羣天颯纚眾寶玲瓏彫牕引月鏤網搖風一窺妙境高謝塵蒙


耀天兵兮征荒服絕雲漢兮出元極白羽斾兮青雲旗簫鼓鳴兮士馬悲願左右兮浮屠道備丹青兮妙天寶功既畢兮業既成神之來兮福冥冥


大聖天子去遺舃大師世尊迎讓席布金摛繡圖神迹厭代乘雲此光宅


元氣浩浩大匠存存鎚鑄精粹折托乾坤四生有刧六趣無門愛流夕漲塵飛晝昏


巍哉世雄應期來現妙矣居士隨緣利見大庇生靈遂荒臺殿劫塵遐邈恆沙法遍


空牀寂寂虛寶閒閒文殊奄至波旬遽還拔毛沃海剖芥藏山地分珠桂天潤玉顏


智慧無邊威靈具足廣延寶坐高蹈金粟振動人天津梁道浴火宅垂蔭幽徒炳燭


於赫有晉像教斯傳繢事施矣靈儀在焉神光夕照瑞相朝闐赩如電掣皎若星懸


我皇垂拱誕膺寶位控引四流陶鈞萬類法闡妙有靈通夢寐政事以和物無不利


天陰南斗地擁東吳江山作固臺壘稱都俗富英傑人多給孤莊嚴結構炳煥規模


瞻彼邦邑媚茲寮寀化偃一同聲馳四海冰玉常瑩松筠不改迺睠道塲肅焉如在


薄遊淨域永念毗耶香如致飯衣似持花嚬容示疾啟齒降邪室懷方丈會想無遮


杳杳三界茫茫九有瞻仰睟容思惟受手式刊真石僉圖不朽盛列鴻名天長地久

