大藏經補編數位版, No. 192 釋文紀


處塵貴不染被褐重懷珠美玉曜幽石曾蘭挺叢芻四民不為侶三界豈能渝諒茲親愛染寧以財利拘煩流捨智寶榛路坦夷途萬物竟何匹烈火樹紅芙


心怨動紛遶情怡輙遷互歡愛一離遠傷憂坐衰暮連幌結清隂高臺起風露腐毒緣芳旨夭伐實修嫭慾網必虧生繁罝或全免眇眇夜何期悠悠終肯悟


端襟測煩海矯步寫埃氛三受猶絕雨八苦若浮雲輸心仰圓極罄質委方墳朝遊淨國侶暮集靈山羣燈祇開遠照香宇薦嘉薰俛首睇人俗信矣靜為君


生塗非一理識緒固饒津徒駭東陵富空嗟北郭貧國生曾已戾顏氏信為仁逢尤昭往業習善會茲身勤憂永夷泰晏安終苦辛令名且云重豈若樹良因


神膏施唯重玄酒恩未隆明璣隋水上潤玉藍田中稟天性所極資敬道攸崇羽毛共以勢輪軌相為通報德愴前雅酬言愛餘風遵途每多舛顧省能無忡


冬狐理豐毳春蠶緒輕絲形骸為阻心識還自欺華容羈丱日生平少年時驅車追俠客酌酒弄妖姬但念目前好安知身後悲惕然一以愧永與情愛辭


蘭室改蓬心栴崖變伊草丹青有必渝絲素豈常皓曲轅且繩直詭木遂雕藻一簣或成山百里倦中道隆漢乃王臣失楚信元保勉矣德不孤至言匪虛造


金山嚴寶仞瓊畹烈瑤荑牆狐議不窟檐鷰豈能栖淨花莊思序慧沼盥身倪六羣儻未一七眾固恒齊端儀有直景正道無傾蹊維宮超以悟襄野竟何迷


春非我春秋非秋一經長夜每悠悠陶形練氣住元造啟蒙夷阻出重幽榮公三樂非為曠箕生五福豈能求靈姿妙境往難集微言至道此云修年逢生幸曾以慶盈愆貳過儻知憂畢故斷新別苦海希賢庶善憑智流


春山之下玉抵禽漢水之陽璧千金清業神居德非重潔己愚侶道已深愛憎喜怒生而習榮華芳旨世所欽鴻才巨力萬夫敵誰肯制此方寸心逸驥狂兕獷不御繁羈密柙儻能禁遣情遺事復何想寂然無待恣幽尋


怳象惚物終不名龍舉鸞集竟誰辯絕智亡身孰為礙韜名戢曜故能顯匪日匪月灼以懸安飛安翔虛而踐壁石無間恣出沒水火有性任舒卷敷教應俗騖泉流現迹依方迅風轉大哉超世莫與羣希轅慕舜宜自勉


豫北二山尚有移河中一洲亦可為精誠必至霜塵下意氣所感金石離有子刺掌修名立王生擢髮美譽垂自來勤心少騫墜何不努力出憂危勝幡法鼓縈且擊智師道眾紛以馳有常無我儼既列無明有縛孰能窺


越人鑄金誠有思魏后粧木亦云悲中賢小節猶可戀去聖彌遠情彌滋祇樹蕭條多宿楚王宮寂寞尠遺基設像居室若有望開儀駐景曖如之連鄉共日獨先後道悠命舛將無時傾懷結想惻以慕垂靈寫照拂塵疑


出不自戶將何由行不以法欲焉修之燕入楚待駿足陵河越海寄輕舟仁言為利壯已博聖道弘濟邈難求通明洞燭煥曾景深凝廣潤湛淵流翼善開賢敷教義照蒙啟惑滌煩憂功成弗有名弗居淡然無執與化遊


五玉已潤談而信八桂雖芳風乃掃妙理至言惟聖寶不自伊人孰弘道照空觀法識遷流撫俗瞻光厭生老絕滅情嗜斷懽怡縱落豪榮棄雕藻親愛倐忽信風煙財利悠悠若塵草測以龍雲豈曰高濯足江漢更慙皓


俟河之清逢聖朝靈智俯接一其遙白日馳光不流照葵藿微志徒傾翹遍盈空有盡三界綿塞宇宙罄八遼德光業遂升至覺寂寞常住獨能超煎灼欲火思雲露沈汩使水望舟橋弘慈廣度昔有誓法輪道御且徐


聞善若己燭良書見賢思齊美通誥感幽動地孝有誠殞首流腸忠為操振禮摛文弘憲則機謀飊勇靜姦暴明白入素志沖閒高論窮微契神奧捐軀濟物不邀名輕財貴義豈期報百行萬善紛塗軌求誠罄想畢歡蹈


悠悠九土各異形擾擾四俗非一情驅車秣馬徇世業市交鬻義衒虛名三墨紛紜殊不會七儒委鬱曾未并吉凶拘忌廼數術取與離合實縱橫朝日夕月竟何取投巖赴火空損生咄嗟失道爾迴駕沔彼流水趣東瀛


心所期兮彼之岸何事浮俗久淹逭照慧日兮駕法雲騰危城兮出塵館芳珠煜兮聞歲時寶樹飀兮警昬旦清露溥甘永以挹喜園流采常為玩無待殷鼎方丈羞安用秦箏纖指彈勤誠欵願長不渝習苦塵勞從此捍並廣弘明集

