大藏經補編數位版, No. 193 吳都法乘


世雄大悲利群物果後示權不思議既由應身顯法身從體起用宣妙法人機既得饒益故唱入滅度示化儀化儀有始而有終所以懲創懈怠者七寶林中右肩臥慧日一朝竟西沒娑羅樹林皆變白諸天哀號雨天華四眾圍繞共悲哽妙香結樓奠金棺發三昧火而自焚各分舍利建塔廟如來雖入般涅槃畢竟終無涅槃者是知一性鎮常住不從變易有生滅倬哉賢首古伽藍三吳法會斯第一乃造涅槃微妙相因相攝入有情眾近遭紛更紊常制緇素然失怙依有大比丘起復古最先補苴諸樓閣一一莊嚴成妙境坎令埏土肖靈像五色交纏廣博身州民瞻禮至灑泣如還故鄉逢故物此即大乘正法門種種皆能濟群品觀者無以像觀像如觀襍華大經王字字化為法燄雲雲中化佛皆現前一身示現無量身無量身中現一身令我悉除邪見網直濟難思解脫海行住坐臥皆見佛佛之智慧如虛空無性無生無所依大光明藏時時現與我無同亦無別從上所言真實法眾生慎勿懷疑念


稽首拾得寒山尊色相何來肇身心國清寺中因緣在智悲運利羣生唄頌風生多感慨隨逐兒童呼我人豐干饒舌語如雷丘胤一振歷唐明殘紅留在寒山寺拍手投機花育春花在春中春無語劈面相承孰踈親寥兮寂兮惟冷澹隱隱若聞咄咄聲嚴生嚴生來何暮偕肩準子拜方親劈面相逢存正令來與眾生治心病普天匝地響如雷寧獨當年問國清逢緣觸境願提携不墮二三同一真


稽首如來相非金亦非木趺坐驚濤中渡海達於此若謂石有心有心即是佛若謂石無心無心豈名物吾聞有佛法攝一切法盡若人於石佛諦信不生疑不生惑自斷惑斷凡聖情層水覓火熖况夫石與佛何曾生二見二見既不生石佛迅與電


大地一尊佛石在恁麼處大地一塊石佛在恁麼處師子獨行時哮吼百獸死如是大慈悲分明竹篦子梳通一切法法法廣長舌舌上湧樓臺眼前即不見不見我是誰毘盧家舍弟


太上邈矣有唐統天孔亦因周遽廬三傳明明釋迦實惟帝先應期叡作化融竺乾交養怙和濯粹冲漠邁軌世王領宗中玄堂搆洪謨揭秀負靈峻誕崑岳量裒太清大象罕窺乃圓其明玄音希和文以八聲煌煌慧炬燭我宵征人欽其哲孰識其冥望之霞舉即曰雲津威揚夏烈溫柔晞春比器以形卓機以神卷即滅騰亦龍伸鼓舞舟壑靈氣惟新誰與茲作獨運陶鈞三無衷玄八億致遠二部既弘翰惟典充以環奇恬以易簡藏諸蘊匱實之令善可善善因乃讚乃演致存言性豈伊弘闡日月貞明顯晦周徧生如紛霧暖來已晞至人全化跡隨世微假云泥洹言告言歸遺風六合佇方赤畿象罔不存誰與悟機鏡心乘翰庶覿冥暉


王猷外神道內綏皇矣正覺實兼宗師泰定軫曜黃中秀姿恬智交泯三達玄夷啟境金方緬路悠迴于彼神化悟感應機五度砥橾六慧研微空有同狀玄門洞開詠歌濟濟精義順神玄肆洋洋三乘詵詵藏徃摹故知來惟新二才孰降朗滯由人造化營域雲搆峩峩紫館辰峙華宇星羅王闖通方全墉啟阿景傾朝口蔚晨霞神提迴互九源曾浪無筌忘鱗罕餌澤不司虞駭翼懷林有客驅徒雨埋機心甘露敦洽蘭蕙助馨化隨雲濃俗與風清藏蘂消散靈飈掃英瓊林諧響八音文成珉瑤沈粲笑蕖晞陽流澄共潔蘂播其香潛爽冥苹載哲來翔孕景中葩結靈幽芳類諸風化妙兼于長邁軌一變同規坐忘


本自尊貴作下賤相徃危嵓畔宛死模樣人鳥絕踪雪覆千嶂寥兮寂兮那來情想為甚麼活馬將佗死馬醫咦不是一番寒徹骨怎得梅花撲鼻香


世界本來清泰爾何創端揑怪雪山六年枯坐無乃漆桶不扶明星一點是非媒惹得兒孫將汝賣


天下極貴者輪王汝弃之如常又至難斷者情愛汝斷之如雪落湯如是勇猛為甚麼着忙我想汝生死事大肝腸不得不剉以故春宮花殿不住直入千嚴萬壑隈藏午夜忽覩明星便會說短說長若撞侗無巴鼻漢子徑取汝命根那時直得七亂八慌


驩聲十里舟車接寓目將迎歎未經樂動高空散雲霧幢開初見晃郊坰溪方過處成香水峰若來時列翠屏遙望吾師俛摭足交光相映出青冥


天晴日出雨下地濕饑來欲食渴未欲飲雖至愚之人不待言說而皆了然者即此了然文殊得之徹見自心普賢得之圓用自心惟釋迦老漢百無一事終日頓然憨坐於蒼岩之下文殊普賢雖復常侍左右提鞋挈瓶要且換仇鼻孔不著在鼻孔纍累推模着晨朝洗面莫生疑


稽首無上圓滿覺神光隱顯憎燹中巍巍妙相廢稱謁一念不生始真觀


千絲萬縷費機緣四八端圓得自然文采未彰觀朕兆莫教認着指頭禪


心上若有一毫事安能得入歡喜地終朝坦腹笑欣欣一切見者生福慧


從教煩惱等山高一覩慈顏意自消無限春風吹大地那采霜雪上頭毛


我括其囊師放下袋豈曰同心若契其槩千古相逢笑未休憨却肚皮艮其背


肚皮裏包容得怕口袋裏着落不得口袋裏着落得怕肩頭上擔當不得包容得着落得擔當得笑人不識那知我是佛


智不到處智從何發惟此一句要問菩薩雙手擎拳赤面青髮嘿然不言盡情相荅


千巖萬壑皆層冰一切眾生渾凍殺昨夜梅花放嶺頭紛紛蜂蝶承春色巴蜀雪消流水急無限魚龍生欣悅大智現前春光回觸着身心頓冰釋此光曾為七佛師復為迦文之長子無名可呼稱文殊善射最初先見汝一見百城堙水遠境懸逆順頻經煉歸來雙手一物無清凉老漢重摩頂


大士無定相應現隨其機千百億方便豈持童子身惟此九蓮華其數配九有大士居九有如處九蓮中蓮生於淤泥清淨無染着大士於九有出沒了無礙蓮華興大士平等無有二若能如是觧觀音常現前


欲火燒靈根心苗終焦滅智者聞此言悲痛入骨髄奈何天下人如花女為寶異得枕臂眠即死亦甘耳菩薩甚怋之幻此微妙容令眾見生喜因喜生愛心因愛生覺悟覺悟即慙愧達一切婦人如菩薩無異乃於菩薩身生此不淨想人為萬物靈猪狗乃不若由是心生號跳強制止勉然至自然終登無慾地無慾即聖人常為如來子於世作日月破大夜昏暗一夫全此德大千蒙利益觀音之化身身身無窮已


初針至後針線線曾不斷有引乃成滿滿豈有成耶滿既非功立引無何初始若能如是觀繡者不可得諸人善思念菩薩即現前


世人兩目兩手臂無擇貴賤智與愚中華四夷無不同三嵗小兒皆了了我今見此大悲尊一身九頭四十手手手所執諸器具或慈或嚴或喜怒所執器具随時用譬如箭鋒兩相值了知巧力不能預豈是無心不廢照見幾而作無不妙又如秋月印百川百川有影月不亂亂亂亂譬心不生川川有影照不廢菩薩能運悲智輪此輪轉處魔外辟無如毘藍吹大地匪勞彈指成微塵威靈至德俱三昧印施之者福無量我痛大悲無人知一片熱心委氷雪朝暮禮孰知音春來處處桃花發


身陷塵囂愛根堅牢堅齊大地地豈易消稽首比丘徑山國一徐步城中次第乞食崔趙公問出家得否徑山應曰是大雄事將相難能趙公聞之歎賞其言又杜鴻漸及宋王旦身為宰相並願出家終莫遂心出家根本非巧智求天資龐扑一念萬年既發心已等無底船一切愛貨永不復載冷水浸爛釘板恣壞示不更用愛魔怖不割而斷豈煩猛勇稽首比丘人中獅子等閑非吼一吼未終百獸腦裂稽首比丘人中之龍千丈毫末變化無窮可殺難辱節等霜松稽首比丘鳥中鸞鳳獸中麒麟一飛一走動心悅神是見聞者斃惡風塵稽首比丘幽宥佛日照彼覆盆了無昏黑稽首比丘淤泥蓮華出水香潔見聞嘆嗟比丘之德揚雖自愧口門何其狹窄窮其思致枯其唇召賛嘆少許以籃作斗量大海水無有是處徒增其醜醜極心痛心痛眼血不明自發光吞日月地雖最堅觀成如雪雪觸陽春終難凍結稽首比丘田衣儼然戒珠圓明師範人天我將脫白師立虗空既夢而覺直下毀容三十餘年飄零四方境緣逆順如醉如狂若無菩薩冥顯迭加微軀斷送早化泥沙菩薩之恩四息莫比此叚痛腹何時能洗小根魔子不自揣量謂愛根如婦拔挾愛根能拔者石為湯音以眼觀欲浪頓乾聲以耳聞覺樹凋殘迷悟一塵忽妄忽真是誰之故吾踈吾親稽首比丘圓顱方服一瞻眉宇洗盡凡俗稽首比丘從今而後願比丘手常提拔我願比丘眼常慈視我願比丘耳常採聴我願比丘鼻常嗅搏我願比丘舌常嘗嚼戒願比丘身常屏護我願比丘心常痛念我我之六根比丘所有我無一毛作取與想如是發心繫以願繩利以智見號呼比丘助我我我饑兒念飯懸沙思死如是明見如是猛勇愛根可拔田衣可服一斷永斷現行冥凋如秋風生木葉自飄智願弗堅欲逃火宅以網張風終難可得


我觀一切諸菩薩皆以前塵作佛事恠底眾生被塵轉觧脫門中徒取舍若能了塵即自心當下六根皆寂滅三塗八難道塲寬舉足下足蓮華發相逢誰復是知音旋步雲山洞門濶婆娑大士笑相迎善來佛子何奇特潺湲流水我舌相說法豈湏煩輔頰此回信入不再疑曾憐父子心頭肉鄣山崎嶇不憚遠骨朽心光照存者縱使生前造罪多楊枝灑處炎天雪後人若知亡者心肯把此心付埋沒境緣逆順著精神菩薩時時摩汝頂醎酸苦辣化甘露苦者飲之開福智更喜慈風度竹枝妙音還使眼根矚紹燈未前聴受記狹路相逢休錯過燈光本即汝心光子子孫孫傳莫斷


童子南詢尚未回白花嵓下望多時長天萬里無雲夜月在波心說向誰


正理慈顏淨世塵銀針到處錦雲生拈成水月空花相援手欣看若度人


耳目之用各有其官凡觀非音凡音非覿六塵紛擾萬感齊攅總持以心耳目何千何謂觀音究竟無端人言菩薩耳根成道能觀其音諸福畢效有意求福便非佛教上天下天三千大千慧而炤之無一有焉吾之莫聞觀何所頓妙明之機在人天外


水在地中月在天中兩物相映何名為空月印天流萬緣消歇于時菩薩莊嚴整潔不知水月來照菩薩不知菩薩去炤水月原無觸發安有起滅開大光明三界朗徹


佛無定相云何可画從心着筆從筆着相因楮見筆因筆見心心亦何有無乃歸真無心無我即觀世音


聖流一入坐斷古今生滅滅已空裏玄音仲尼擊磬伯牙撫琴迦葉起舞誰曰無心南無觀音返聞自聞


音不可觀水不受月名觀世音我復何說念觀音力毒返本人毒本人者即毒觀音人音兩毒萬事已足大悲心中全德全福作北說者如月在水南無觀音我聞如是


觀不可音音則耳旋音不可觀觀則照返返返為聴耳旋為見聴見圓脫音聞如電世出世間大悲非緣水乾月落心境厯然


竹風琅琅吹笙鼓篁于此直薦劃地超方觀此觀滅如器中鍠


有美雲鬒從橫屈曲月面風鬟天銖霧穀貌之者誰號為針神余曰不然圓通現身


螃蟹爪脚多而賤菩薩手臂多而貴賤者充人之口腹貴者起人之瞻仰貴賤固雖少有不同誰悟靈知原無兩樣善男子當以道觀形千態萬狀那有其相是故菩薩不過鏡中影像如是觀想禮菩薩菩薩神通信無量供者不在鏡光外晨昏敬拜功德廣功德廣南無凖題王願賜威靈與供者名姓高題龍虎榜


如來說法四十九年何剎那頂雷音普宣水月百千總一月攝窮至月窟說無所說


持印在手說呪在口是義不然六根互走舌端印出指上聲傳色在耳邊音在眼前


慈母愛子同於掌珠勿怖勿驚我與汝俱佛愛眾生舒兜羅手刀山劍林抱汝而走


是為智鋩無曰性鍔煩惱軍破無明地倚天光搖斗午群魔悚惶合掌重修


遇現未來茫無可尋標指見月珠即為心常斷互融空假暫立轆轤循環奉奉勿失


果從華成華復何起意壞情田朝耘暮耕此果甘芳東土所稀我似嘗來禪悅療飢


明王受鉞攻弗法王此鉞以靖根塵電掣雷轟馘彼群醜殺賊者誰還是賊首


斧劈劍刺又安用鈎搜根剔牙肝膓若抽猶有狡魔竄入藕孔鈎之使來是善良種


金剛碎落結為智杆鎮我浮情令我宴處篆烟成縷山花欲然人在定中入四禪天


寶冠纓絡妙麗天人莊嚴太虛色相互陳如來頂上三十二寶若言髻珠吾亦不少


嵳峩法幢號曰如意如寒得纊如暍斯憇寶經流蘓空中飄飄以召群迷比于弓招


菡萏始葩妙絕纖塵遍香水海作光明輪即此心花樂邦淨域棄淤泥中諸佛太息


儒者有言澡身浴德佛性無垢安用拂拭始射雪膚頻拭何妨皓月澄波不動道塲


劣象狂猿非繩可縛無縛縛之不空索仰乞慈尊放入空山雲終入岫鳥自思還


一輪旋轉聖字在中游環無端始始終終廿五圓通十二圓覺識得圓機便成輪廓


傾耳注聴是法螺聲聲從何來倒聞所成繚繞悠揚伽院秘密我亦和之音聞雙寐


借此軍持貯甘露水灑向人間天花散綺請舉大海以擬寶瓶何少何多匪渭匪涇


即密攝顯全部兩行即顯證密隻字千章法法互融圓圓同鏡是准提經是般若印


熱銕洋銅傾甘露漿牛頭阿旁施無畏手業鏡臺前照彼虛空潦河橋下洗盡濁垢地獄若空豈有菩提坐斷鬼門作獅子吼


毗耶離城老居士菴羅樹園建法幢示有妻子無眷屬不染五欲道乃彰眾生病故我亦病塊然獨臥于匡床釋迦遣徒來問疾各各畏難心自降惟有文殊無上士智徤勇德方堪當方丈室中無一物師座高廣皆容藏於是九百萬菩薩安坐如在菩提塲請來香積一鉢飯大眾悉飽毛孔香搏取妙喜佛世界手擲遠過於他方大神通力難思議縱橫慧辨非尋常三十二說不二門一默開顯如日光聖功德海無畔岸凡小詎可持蠡量我今說偈伸歎追風捕影寧非狂


昔者子與病且死其友子祀徃問之跰鑿井自歎息造物將安以我為全觀古塑維摩像病骨磊嵬如枯龜乃知至人外生死此身變化浮雲隨世人豈不碩且好身雖來病心已疲此叟神完中有恃談笑可却千熊羆當其在時或問法俛首無言心自知至今遺像兀不語與昔未死無僧虧田翁俚婦那胄時有野鼠啣其髭見之使人每自失誰能與詰無言師


以空寂身無所倚依而杖藜以靈知心不在散攝而玩貝葉不舍色聲而證真空與我日用能所心同於一切處寐入法海如風行空無所妨礙但離二執圓成普會當慎以修入此三昧


菩薩度生架法舟不著兩岸與中流小乘之人跛鱉儔神通渡海爭一漚自誇生死得出頭安知脫網吞鉅鈎我語諸君一切休伎倆有盡珠難求圓而淨者樑之不木义尊者怒而义獨海水波濤愁卷而置之一咲空凝眸


這個和尚喚做達磨一語說不來九年面壁坐人道是觀世音化身我道他無事討事做


何太直拶着便道不識攪得風昏天月黑江之南江之北面壁九年非語默賊賊賊恠你胷個覓心了不可得悔我那時拄杖子不在側咄


梁王殿上容不得五乳峯前不敢言有甚西來底消息幾番服毒討熬煎咄政好三十天捧依舊趂徃西天一度春風過一年


道個不識臨井下石打折門牙冷地逢敵六翻用毒光有祖師何待西來九年面壁咄携歸隻履此方安省得生風攪八極


問口牙齒落渡江壁相向惹得後兒孫動輒歸方丈咦


冷坐無言厭門深雪父子相逢通身是血此處承當不勞多說及乎再問安心千古納交敗屈屈屈一隻皮鞋又重出


乘興東來受梁皇屈擲葦便行戰敗走脫拾殘兵上剩一鉢孤錫琅琅困頓深雪早等得人一臂已失今日兒孫氣始揚傳來一刃逢人截咄

