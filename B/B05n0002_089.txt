大藏經補編數位版, No. 2 華嚴經疏論纂要(第86卷-第120卷)

佛身無數等法界 有福眾生所能見 如是無數一一身 壽命莊嚴皆具足


譬人吞服少金剛 終竟不消要當出 供養十力諸功德 滅惑必至金剛智
如乾草等須彌 投芥子火悉燒盡 供養諸佛少功德 必斷煩惱至涅槃
雪山有藥名善見 見聞齅觸消眾疾 若有見聞於十力 得勝功德到佛智


如是微密甚深法 百千萬劫難可聞 精進智慧調伏者 乃得聞此祕奧義
若聞此法生欣慶 彼曾供養無量佛 為佛加持所攝受 人天讚歎常供養
此為超世第一財 此能救度諸羣品 此能出生清淨道 汝等當持莫放逸


如日舒光照法界 器壞水漏影隨滅 最勝智日亦如是 眾生無信見涅槃


如火世間作火事 於一城邑或時息 人中最勝徧法界 化事訖處示終盡


幻師現身一切剎 能事畢處則便謝 如來化訖亦復然 於餘國土常見佛


如無生性佛出興 如無滅性佛涅槃 言辭譬喻悉皆斷 一切義成無與等


