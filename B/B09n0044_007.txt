大藏經補編數位版, No. 44 入中論善顯密意疏


若謂自相依緣生，謗彼即壞諸法故，空性應是壞法因，然此非理故無性。


設若觀察此諸法，離真實性無可得，是故不應妄觀察，世間所有名言諦。


於真性時以何理，觀自他生皆非理，彼觀名言亦非理，汝所計生由何成。

如影像等法本空，觀待緣合非不有，於彼本空影像等，亦起具彼行相識，
如是一切法雖空，從空性中亦得生。



二諦俱無自性故，彼等非斷亦非常。


由業非以自性滅，故無賴耶亦能生，有業雖滅經久時，當知猶能生自果。


如見夢中所緣境，愚夫覺後猶生貪，如是業滅無自性，從彼亦能有果生。


如境雖俱非有性，有翳唯見毛髮相，而非見為餘物相，當知已熟不更熟。


故見苦果由黑業，樂果唯從善業生，無善惡慧得解脫，亦遮思惟諸業果。


說有賴耶數取趣，及說唯有此諸蘊，此是為彼不能了，如上甚深義者說。


如佛雖離薩迦見，亦嘗說我及我所，如是諸法無自性，不了義經亦說有。

