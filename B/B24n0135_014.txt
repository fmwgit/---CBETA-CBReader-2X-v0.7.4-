大藏經補編數位版, No. 135 蒲室集


天道悠邈至理可推靡愆予度寒燠四時龍之變化不可度思時潛特飛雲氣隨之聖德如天其動猶龍澤及九有焉舊宮舊宮峩峩神物撝訶祀我覺皇降福實多惟覺之道有權有經天人異類冈不或承并包百氏妙合大同匪窒而有匪蕩而空道之精微言所不及疇宣于教而像斯立像立教宣如振于鐸我拜我瞻其容於鑠一善之萌蹶然有作孰鋤其驕悍夫惕若凡今臣庶有萬其區方之中土壤異俗殊冈不由教畏惡遷善矧是邦人和樂衍衍鍾山左顧石城右回如瞻雲旗輦路逶迤爰播仁風八表同春物安其性人合道真金石可磨我頌何有天子萬壽與天同久


儲藥于肆岳增川委疾而療之刀圭而愈道之淵博如江如漢愈涉愈遠心悸目眩不有至人勦其枝如臨濟玄如德山鑒裕也多材只益多岐約之約之其必如斯而已


身欲所至履之以足心有所詣颷馳電速不虞于蹶或蹈之谷周旋以規如轂於輻布武千堂四海揖讓詭遇疾馳以得為喪由禮而動惟顏是詔帝惟女歆陟降左右高氏多才履也尤賢有文几几既秩而間爰結其綦載揚其裾坦坦周道何天之衢


大聖作神龍躍其施博咸乘時善其機勇有為彼慢者呱弗乳背厥母聖之天冥化權喻以蓮爾菂茁者蔤卒若一孰似之德無疵詔來茲匪金銀堅不磷徛若人兮


日之方升照有先後或隱或曀非日之咎伊昔吾宗自西徂東屢出屢沮時之未通在漢永平格于帝心遣使求之維遵與愔粵若二士作如來使有馬翰如負經以至如彼旱暵時雨乃作沃我焦壞是刈是穫人道之貴在於明性百家異說孰不自聖匪小而偏匪蕩而窒不有大教道幾乎熄去我二士復逾千載龍藏之文浩若河海匪津匪涯誰與之豈無綱目孰能張之孰圖二士顴頰方眸欲挽其袂逝從之游


妙有之堂毘耶之室不假不空非顯非密默而恒照用而恒寂太虛一塵萬古一息天人來華雨如積五竺之西大荒之北九譯獻琛有萬諸國師發其秘相顧而失再示之訓充然有得曾是大邦生其良于耀有章鼓鐘于鍠壽我聖皇邦家之慶作我詞無愧斯堂


陶以世易穎也日遷可久可速惟吾周旋丹鈆後來或居吾上亦有繪事頃刻萬狀吾傳忞忞千里覿面以吾記事巧歷百萬有文庚庚麗于日星時致雷電蛟鼉夜驚我匪知玄智出玄下尚忍磨磷齒髮日化


服以彰其德而服之維稱也冠以著其法而孰于于正也儼乎其若思則如廟如郊而敬也嵩華千尺鑠白日而烈秋霜也與物同然而海涵春盎也運眾輻於一轂而納萬象於一鏡也固天將利其器而徯以康斯民而司　王命也


壯游江湖晚歸田里仕而知止富不求餘得非藏利於鈍而用智以愚與物浮湛隨時卷舒閱今古為夜且以天地為蘧廬譬之雲霧不雨物自沾濡璞玉在山草木光腴故吾嘗愛王彥方馬少游之為人猶未若龐蘊李通玄之達識而公則庶幾其徒也


稼而穡期豐積邦乃足食源之長其流湯湯為湖江有文郁郁學以之既仕而祿何以告之冠豸之峩其容有思舉其軄以藎王國王國有待維楨維藩克保克任式無爽予言

