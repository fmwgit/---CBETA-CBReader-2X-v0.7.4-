大藏經補編數位版, No. 2 華嚴經疏論纂要(第47卷-第85卷)

是諸菩薩微妙行 真實無異無差別 為欲利益諸羣生 如是演說最清淨


大仙所有施戒法 忍辱精進禪智慧 及以方便慈悲道 佛清淨行願皆說


觀諸有為如重病 憂悲苦惱惑所纏 三毒猛火恒熾然 無始時來不休息


見佛智已愍眾生 孤獨無依無救護 三毒熾然常困乏 住諸有獄恒受苦
煩惱纏覆盲無目 志樂下劣喪法寶 隨順生死怖涅槃 我應救彼勤精進


如是思惟自勤勵 日夜聽習無間然 唯以正法為尊重 國城財貝諸珍寶 妻子眷屬及王位
菩薩為法起敬心 如是一切皆能捨 頭自耳鼻舌牙齒 手足骨髓心血肉 此等皆捨未為難
但以聞法為最難 設有人來語菩薩 孰能投身大火聚 我當與汝佛法寶 聞已投之無怯懼
假使火滿三千界 身從梵世而投入 為求法故不為難 況復人間諸小苦 從初發意至得佛
其間所有阿鼻苦 為聞法故皆能受 何況人中諸苦事


住此多作忉利王 化導無量諸天眾 令捨貪心住善道 一向專求佛功德
佛子住此勤精進 百千三昧皆具足 見百千佛相嚴身 若以願力復過是


佛子得聞此地行 菩薩境界難思議 靡不恭敬心歡喜 散華空中為供養


時解脫月復請言 無畏大士金剛藏 願說趣入第三地 柔和心者諸功德


清淨安住明盛心 厭離無貪無害心 堅固勇猛廣大心 智者以此入三地


聞已如理正思惟 獲得四禪無色定 四等五通次第起 不隨其力而受生


一切眾生普利益 彼諸菩薩最上行 如是所有第三地 我依其義已解釋


