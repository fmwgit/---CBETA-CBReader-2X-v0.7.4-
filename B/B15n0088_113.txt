大藏經補編數位版, No. 88 古今圖書集成選輯（上）


正法中否淳風載邈道隱三明時昏五濁聲利外染驕淫內斲識淺易淪蔽深難覺


至人乃睠屈己乘時諸佛付囑羣仙護持遂荒法寶奄頓乾維露灑天澤雲含帝慈


是撲燎原爰清闞水剪截奔競滌除囂滓九道合符十方同軌區宇一變陰陽更始


大康雅俗廣濟含生六寶神御三才化成慶延動植德至幽明魔識正觀神呼太平


至道雖合迷方未悟樹以妙梯登之覺路寶坊邑啟銀函壤布大矣能仁深哉善護


勝境吳俗名都楚封海潮翔鷺山氣盤龍物產殷阜閭閻缺重津途繫轊里閈鳴鐘


良牧帝難俊僚人望負荷深委規模大壯長者法財沙門異匠共表靈剎同開寶相


觀閣雲心階基洞口飛月栖棟宛虹入牖闕對蜃樓幢侵牛斗跨時靈域津梁妙有


落落閑宇沉沉絕機池開梵樂樹下天衣高座弘道深經暢微虎馴十戒龍學三歸

