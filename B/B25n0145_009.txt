大藏經補編數位版, No. 145 天目中峰廣錄

天目中峯和尚廣錄卷第九


繩牀枯坐兀爾忘緣　面皮厚三寸　鼻孔沒半邊　盡世藏形避影　徒勞掘地覔天　鬼神推不出　佛祖謾加鞭　幸爾師同天目山　年同大海水　鄉同西淛路　道同金剛圈　就中一種不同處　愧我未曾叅得禪　斷崖禪師請


咄哉此僧無本可據　倚中之峯依幻而住　手裏三尺黑竹篦　何甞有此閑家具　話頭流落古伊吾　風前笑倒人無數　蒙古宣差請


虛空有體貌　墻壁具耳目　惟有這箇漢　完全離背觸　喚作幻住　漚華性海之波　謂非幻住　陽燄轉識田之曲　不墮兩頭如何付囑　常憶開沙十萬家　錦團團兮華簇簇　馮默菴請


幻不可寫　可寫非幻　惟幻既非　復云何讚　金颷濯濯兮　雲深天目萬峯　玉露沉沉兮　月照鴛湖兩岸　不於這裏覔中峯　展開圖畫從教看　魏塘吳宅請


渠無面目　不受拘束　謂是幻住則背　謂非幻住則觸　有時一葉扁舟　有時半間破屋　但不教渠作住持　一切盡情皆準伏　為甚麼休逼促　波斯嚼氷牙齒寒　蚯蚓吞鹽尾巴曲　宣政院官請賛


叅禪禪未明　學道道何悟　從來只解平實商量　脫略人前只成笑具　年來衰病滿空身任運惟依幻而住　寄言怪怪學道人　動著何曾不相遇　阿呵呵有甚長處　馮侍制子振請


磐石上蒼松底踞坐者誰　元非是儞　問伊佛法　信口惟言不知　俾之住山　驀鼻橫牽不起　見無所見剩雙眸　聞無所聞多兩耳　塊然一物人共嫌　不識喜菴何所喜　阿呵呵誰共委　似這般兜搜面孔　傳得十萬八千　只宜埋向一微塵裏　喜菴三藏請


鴈蕩結茅廬　大德庚子歲　依幻住其中　身心無向背　鼻孔與眼睛　今古常相對　從來不覆藏　堪嗟人錯會不錯會　水澄澄而涵空　竹蒼蒼而積翠　望虎丘山上月光透吳中　聽楓橋寺裏鐘　聲騰物外　休將佛祖巧相於　渠儂不入它羣隊　平江幻住菴請


這漢無撿束　弁山結茅屋　生緣湯團灣　受業西天目　要識渠是誰　不用問龜卜　若非孫七郎　定是郭八叔　佛法無半星　人緣頗相熟　莫知何所長標形歸畫軸　留之幻住菴　又要頻叮囑　夜深禪影照蒲團　刦風吹入平田綠　湖州幻住菴請


至大己酉夏　曾憩白洋曲　明年役般輸　荊變華屋　隨順一切心　元是此尊宿　胷中無寸長　渾不受輕觸　禪衲滿門叅　且是無拘束　太湖吐一漚　容受西天目　笑面當慈悲　苦心含惡毒　倒捋牛尾巴　說法無機軸　震禪請渠自賛揚　合掌稱為田八叔　吳縣順心菴請


這箇面目無本可據既染丹青曲勞指註眉橫眼上彷彿中峯鼻搭脣邊依俙幻住更有問大同菴主面目短長問取彛菴蔣教諭　丹陽大同菴請


咄哉此僧　有甚巴鼻　大坐胡床　全無義味　談禪禪不曾叅　論道道非所契　以茫茫業識　當叅學眼睛　以擾擾幻緣　為平生住計　有時橫孤舟於青莎白水之上　笑船子便棄渾身　有時撥魁芋於寒灰冷火之中　笑懶瓚不殘涕　千手大悲推不向前　八臂那吒捺不入地　盡指南閻浮提　喚作西來祖意　只如斯鹵莽為人　如何做得他徐十三郎之後裔　西來菴俊用二上人請


我不是渠　渠不是我　物外變通　目前包　閑雲居此幻住身　狹路相逢來合火　咄咄咄我我我是甚麼　一天星月影團團　萬疊湖山青朶朶　雲居菴請


幻住不識實際　實際却識幻住　分明兩箇題目　究竟一般情緒　昔年狹路相逢　今日不勞指註　蘇州城裏月當秋　天目山頭雲滿樹　實際菴請


這漢懶入骨　誓願不做佛　寸心空牢牢　長年坐兀兀　雲谷居士不識渠　新興積慶濱西湖　準擬開門待知識　要憑幻手聊相扶　只將這箇持虛壁　天目山深難辨的　幻相何曾有住時　春滿六橋天地寂　積慶菴請


這箇面目　有誰喜見　依幻而住沒地頭　舉措全無巧方便　曲作直　遇貴即賤　本中峯諾　將謂是如何　入地獄如箭　喜見菴請


這軀難摸　謂善何善　道惡不惡　空煩惱根　去菩提縛　却笑靈山話曹溪指　爭似渠儂掉棒打水中捉　當的諦都丁　華梵何曾有兩般　烏巴剌室利　丹青不用頻描貌　卷向柴床壁角頭　片月流輝照山嶽　高昌顯月長老梵名烏巴剌室利請


海會菴裏　水雲如歸　更著這漢　意欲何為　謂辦道渾無孔竅　謂結緣殺欠慈悲　天目山氷枯　雪老慶元府　雷動風飛　兩頭坐斷渾無事　佇看人間十二時


咄遮頭陀　也甚偉傑　髮亂如雲　脊硬如鐵　問渠佛法禪道　便謂無可言說　三十年天目山　有一句繫驢橛　還會麼　海底烏龜頭帶雪　日本如偉禪人請


遮獃漢只好看　殺有丰姿全無氣岸　謂知道不明本地風光　謂會禪罔測古人公案　最無分曉處佛祖爪牙　極有來由時鬼神茶飯　從來伎倆只如斯一字如何可加讚　普桱寺主請


大德庚子相見　便是這箇　至治辛酉請讚　也是這箇　謂其無心兮　吳松江水徹底深　謂其有形兮　天目山雲忽飛過　兔角拄杖龜毛拂　竿木隨身成滯貨　阿呵呵　中峯元不是渠儂　只做此回重說破　理悟上人號無心請


幻住菴不記幾年　天目山三千餘丈　畫得像鼻孔搭唇邊　畫不像眉毛橫眼上　萬人海裏化機行　真珠撒出紫羅帳　頭陀苦行合如斯　狹路相逢肯多讓　逢人便與麼展開　要教他識取描不成畫不就底無面目中峯大和尚　善助化主請


依幻而住三十載　自賣由來還自買　不知別有何所長　盡把虛空圖五彩　江山圖畫新展開　全身半身俱絕待　依俙只似本中峯　彷彿渾如滿覺海　伊兮余兮休度量　他家自有公評在　智滿院主號覺海請


儞道渠是誰　誰道渠是我　萬古只如斯　直下是甚麼　狹路相逢處　以毒攻毒　和光同塵時　無可不可　便喚渠作幻住時如何　温州橘皮不是火


幻在耳絕所聞　幻在眼離所見　全身半身日面月面紹隆祖道　無端教石女生兒　射中鐵牛特地用　蓬蒿為箭幸自少　藂林孰謂多方便　祗將這箇錯流傳　幻住家風其誰肯羨　頭頭物物皆成現


此是幻住真　是真非幻住　兩文不同　一句無回互　挂在水晶宮　不勞重指註　從來修證絕　安排絕安排處　全機露全機露也　春風二月百花香　子規聲裏山無數　湖州修禪人請


截斷紅塵石萬尋　衝開碧落松千尺　巖花朶朶水泠泠　楊柳一瓶甘露滴　莫便是本中峯麼　不識不識


道是渠不是渠　謂非渠却是渠　非神非鬼非馬非驢　指十方空為幻住　向一塵中結草廬　龜毛拂挂繩床角　緣木何曾捉得魚


一峯居中　富嫌千口少　依幻而住　貧恨一身多　阿呵呵好大哥　不妨隨處薩婆訶　多禪人請


月在山頭　分明不露　風行水上　自然成文　萬里飛鴻踏雪　四方野離羣　本中峯面目易辨　幻住菴真偽難分


淵默忘言　繩床兀坐　喚作本中峯　當面都蹉過　不蹉過　丈二眉毛頷下生　笑倒東村王小大　淵禪人請


中峯之中喚西作東　白菴之白指南作北　面目現前有甚奇特　眉毛裏大江橫　鼻孔尖頭玄路窄　三十年後忽展開　笑倒東村王大伯


水泠泠石齒齒　淨瓶邊青松底　這一箇便是儞　擬追尋千萬里　朱選卿頗相委　拈起寸毫顛倒揮　左右逢原妙無比　低聲低聲　本中峯來也　馬頷驢腮沒兩般　笑破虛空半邊觜


眼如泥彈丸　面如憨布袋　喚作幻住頭陀　漆桶元來不快　撞見高平林　且不存知解　要覔末後句　低頭禮三拜　自買依前還自賣


天目山心未忘　幻住菴話誰領　要識渠儂行藏　良馬不待鞭影


我相是幻畫出尤幻　其不幻者如何加賛　眉毛裏劒光橫　廬陵米價齊霄漢　觸著無明劈面揮　無了辦中教了辦　莫便是為人處麼　首座既相知也須擡眼看


堅密不動石　柔和善順草　又似海中巖　澄湛水環繞　會合老幻相　彼此無欠少　只有一處傳未真　歲久年深當自曉


抱一為天下式　得一而萬事畢　道人見處一亦無　眼睛本橫兮　鼻孔元直　異路忽相逢　同途誰辨的　雲龍風虎漢壇高　圖畫展開明歷歷


儞不識我　喚馬喚牛無不可　我不識儞　十字街頭白日鬼　非儞非我　空裏忽生花朶朶　非我非儞　雲合雲兮水投水　離此四路葛藤　中峯不在這裏　鐵丁飯與不濕羹　拈來塞破虛空觜　行人不識東隱菴　都只來尋馬塍裏　東隱接待菴請


形質既幻　描寫亦幻　所不幻者　急著眼看　是甚麼莫杜撰　推不向前便是這漢　既不曾讀孔仲尼之詩書　又不解叅老楊岐之公案　何緣人見每相憐　多是五百生前　燒牛糞香供養　作鬼神茶飯　常憶東西兩馬塍　二月春風如錦爛　西隱接待菴請


無見頂相　不用丹青　與麼挂起　一切現成　儞豈不見　僧問末山境　山云不露頂　如何是境中人　山云非男女相　盡謂末山一期勦絕　古今之下幾多人路見不平　再煩妙筆從頭寫　要見中峯眼上橫　尼出白請師預贊


遮箇空皮袋　開口便納敗　有時強說禪　無人不笑怪　誓死深山齩菜根　通人不用頻相愛　雲南通講主請


無慧亦無福　口裏水漉漉　要開幻住法門　且不受人拘束　海天萬里白雲橫　只此是渠真面目　雲南福講主請


寂而照鼻無兩竅　照而寂家無四壁　見得徹處頷下眉長　靠得穩時機前意的　鐵如意擊珊瑚枝　秤鎚捏出黃金汁　匡床坐看北庭花　春風處處成狼藉　善達密的理長老譯名慈寂號照堂請贊


欠蹄不馬　無角非牛　聲穿兩耳　色貫雙眸　不與人天共轍　不希佛祖同儔　生涯半箇矮屋　活計一葉扁舟　見不見　月澹遮山千尺霧　識非識　風清幻海一浮漚　虛空手動龜毛拂　仁壽菴中夜不　遮山修上人號幻海請


頭如木杓　口似匾檐　要識渠儂　便是遮漢　何曾悟得佛祖心　剛道十方都是幻　幻不幻　好生剔起眉毛看　趙州無　雲門普　到渠面前　都成莽鹵　匡床坐握如意柄　眼裏何曾有今古　青山綠水自茫茫　春風吹入建寧府　莫教錯認定盤星　呼為幻住菴中主


不寶尺璧　不貴寸隂　一塵絕待　萬慮平沉　是渠非渠　勿向外尋　一樹幻花成幻果　十分春色滿空林　空林果上人請


露腹袒胷　指西話東　毗耶室內　相逢逸翁　連忙認作本中峯　何異濕紙包虛空　阿呵呵　熨斗煎茶銚不同　天目山太湖水　高不見頂深莫知底　盡謂渠德之流行若置郵而傳　命子細撿點將來　莓苔石上亂草窠　伸脚元在縮脚裏　吳江急鋪信人請


何清翁寫幻相　盡謂逼真　子細看來　頷下欠丈二眉毛　腦後欠一點神色　三十年後再相逢　似與不似總奇特　何以如此　春風元不在花枝　至體由來無揀擇　全身半身是幻非幻　積菴居士剛要求賛　與其壽泉菴圖畫展開　何似天目山覿面一看　莫便是本中峯麼　山明水秀古杭州　生遮一枚擔板漢


枯坐草窠　了無向背　心安未安　道會不會　天目山三十年　澄不清撓不濁　幻住菴二六時　推不前約不退　憶著太原孚上座揚州聞角聲　却笑孔夫子三月不知肉味


公伯真我住幻　遮箇面目如何毀讚　太虛空壓碎上唇　驢鞍橋且非下頷　大江日夕水東流　海門潮拍西津岸　影像昭章聲光蕩漾　是甚麼　急著眼看　盛伯真請


遮漢沒意智　開口要觸諱　撞見松間隱人　指出當生羅計　第一無分做佛　第二容身無地　只好向深山窮谷中　苦行數百生　更待驢年蒙授記　阿呵呵也甚奇異　日者松隱請

