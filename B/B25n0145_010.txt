大藏經補編數位版, No. 145 天目中峰廣錄

天目中峯和尚廣錄卷第十


無位真人赤肉團　牯牛腰內緫相瞞　法雷震地通身口　若要親聞著眼觀


寒拾謂豐干饒舌　閭丘為豐干熱瞞　一種是鍼芥相投　要且是　仁義盡從貧處斷　世情偏向有錢家　閭丘大守寒山拾得


盡謂黃龍指洞賓之劒入地三尺　殊不知性命已落神僊之手　何則點石化為金玉易　勸人除却是非難　呂巖機禪師


男不婚　女不嫁　大家團欒頭　共說無生話　今其夫妻子女坐立儼然　且作麼生是無生話　竹籬茅舍安無盡　博飯栽田樂有餘　龐居士家居圖

