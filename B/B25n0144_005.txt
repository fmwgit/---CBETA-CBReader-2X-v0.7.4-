大藏經補編數位版, No. 144 祖堂集


辭君莫怪歸山早，為憶松蘿對月宮。臺殿不將金鎖閉，來時自有白雲封。


可笑奇，可笑奇，無情解說不思議。若將耳聽聲不現，眼處聞聲方得知。


切忌隨他覓，迢迢與我疏。我今獨自往，處處得逢渠。渠今正是我，我今不是渠。應須與摩會，方得契如如。


藏身沒跡師親囑，沒跡藏身自可知。昔日時時逢劍客，今朝往往遇癡兒。


京口談玄已有名，吾山特地涉途程。雖云法眼無瑕翳，爭奈其人掩耳聽。參學須參真心匠，合頭虛詐不勞聆。此來更欲尋師去，決至應當暫改形。道友當年深契會，老僧今日苦叮嚀。特報水雲知識道，半秋孤月落花亭。


一泛輕舟數十年，隨風逐浪任因緣。只道子期能辯律，誰知座主將參禪。目前無寺成樁橛，句下相投事不然。遙指碧潭垂釣叟，被師呵退頓忘筌。


長沙道吾，多不聚徒。出世不出，樹倒藤枯。寒嵒古檜，碧漢金烏。垂機嶮峭，石霜是乎。


龜毛拂，兔角杖，拈將來，隨處放。古人事，言下當，非但有，無亦喪。


菩提慧日朝朝照，般若涼風夜夜吹。此處不生聚雜樹，滿山明月是禪枝。


即此見聞非見聞，無餘聲色可呈君。個中若了全無事，體用無妨分不分。


見聞覺知本非塵，識海波生自昧身。狀似碧潭冰沫覆，靈王翻作客中賓。


見聞覺知本非因，當處虛玄絕妄真。見性不生癡愛業，洞然明白自家珍。


德山朗州，剛骨無儔。尚祛祖佛，豈立證修？釋天杲日，苦海慈舟。誰攀真躅？雪峰巖頭。

