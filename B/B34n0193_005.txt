大藏經補編數位版, No. 193 吳都法乘

空山夜澄 撲地枕聲 玄関劃開 宇宙斬新
萬法歸一 一歸何處 熱油一句 大地起舞
西峰死扃 餘三十齡 雲包雪笠 明來于門
一絲不掛 萬仞如壁 近不可泊 遠不可即
断衲子命 了佛祖心 手抉重雲 霽月千林
鐵蛇入海 虗空百碎 我作銘詩 無在不在


千巖一隕 卓然萬峰 夢感母娠 瑞應童蒙
爰自落髮 性智圓融 一聞妙義 聲入心通
虎跑回首 歸隱達蓬 機觸百丈 頓悟真空
靈隱逢方 道契伏龍 遍歷殊勝 罔克愜衷
相彼平江 山水之邦 蔚山秀 群峰頡頏
登臨一覽 終馬允臧 坎離中正 龍虎超驤
大展厥志 洪肇道塲 天人擁護 聖凢讚揚
徒眾雲集 躋躋蹌蹌 援溺扶蹶 道念遑遑
寒之裘裳 飢之膏梁 汲引將來 山海梯航
維踵接跡 靡間遐方 卅有餘春 其道大昌
為人天師 宜壽無量 八旬相將 偈說無常
瘞院西傍 涅槃之陽 位正玄堂 甃墖全藏
維石昂 松栢蒼 石爛松枯 斯墖永光



代有覺士出於文儒宴坐徑龍驤厥居珠淵鱗屋化為精廬國一之號帝賜不誣


予觀雪竇天衣父子提倡之語其指示心法廣大分曉如雲廓天布而後之學者失其旨的爭以識情數量義學品目緇穢之譬如燧人氏鑽火將以烹飪饗上帝而秦始皇用以儒焚書豈不誤哉然予聞菩薩宏法為內外護皆本願力故曾集賢之知雪竇言法華之識天衣疑非苟然者耶


富鄭公居洛中見顒華嚴誦本之語作偈寄之曰或一本云富鄭弼得心要于顒華嚴有偈寄本曰因見顒師悟入深寅緣傳得老師心東南謾說法山遠目對靈光與妙音王顯謨漢之初見本登座以目四顧乃證本心予聞馬鳴曰如來在世眾生色心殊勝圓音一演隨類得觧今去佛之世二千餘年而能使王公貴人聞風而悟瞻穎而證則常隨而親炙之者可知矣故江西八十餘人而本則倍之近代授法之盛無能加者非願宏法道行契佛心何以臻此哉


余至京師秀已化去踰月觀法雲叢林其遺風餘烈尚可想見及拜瞻其像面目嚴冷怒氣噀人平生以罵為佛事又自謂叢林一害非虗言哉


璣雅自號無學老而書偈於所居之壁曰無學庵中老年生百不能忖思多幸處至老得為僧宣和元年正月詔下髮天下僧尼為德士女德而璣化去已逾年矣夫豈苟然哉


本出雲門之後望雪竇為四世嫡孫平居作止直視不瞬及其陞堂演唱則左右顧如象王回旋學者多自此悟入方其將終之夕越僧夢本歸兜率天味其為人居處服玩行己利物日新其德不置之諸天尚何之哉


我有善知識得佛無上慧廣開不二門應緣而住世化身諸利土剎剎皆說法師說無所說孰問孰與荅昔於珤光前對佛談此事彼佛為證明雨天曼陀華八部諸鬼神宰官及居士一切有情眾無一不聽者億刦熱惱心如以甘露洒雖聞其音聲而實常默然佛謂諸佛子各各具正眼顛倒所散遷正覺懵無有忽然有本源初未有增滅譬如遺珠人不悟我所有求珠而復得便謂我得寶師於菩提座維此真實語廣大無邊方為人所歸赴門庭及室宇道路及津梁種種善方便悉以慈悲心如鴻鐘在小大扣皆應又如萬竅風了不見作止木石而草衣莊嚴作佛事是皆有為法不能見吾師筭数周沙界譬喻周大千是皆下劣想不能見吾師吾師空中雲幻滅了無跡明明三界中一燈常遍照我以思惟心謂師難值遇三匝繞師塔讚嘆復悲涕以我綺語業作銘為懺悔開府府司事士曹事何安中撰


於穆初祖一花東土讖至馬駒益昭益著衍而蕃實惟圓悟圓悟得師如馬之大坐虎丘雷動雲騖臨濟中興楊岐舟住隻履忽西幸嚴龕墓有神有天來訶來護咨爾後昆展轉流布


大徹投机句當陽廓頂門相從今四載徵詰洞無痕雖未付鉢袋氣宇吞乾坤却把正法眼喚作破沙盆此行將省覲切忌便跺根吾有末後着待歸要汝遵


相將携手御街行夜永瓊樓月色新宮漏乍沉天已曉不勞日午打三更


直下全彰睡虎威洞明圓悟為人机千妖百恠潛踪跡秖有同風作者知


踢翻大地露陽春誤聽鶯聲入柳陰沒興夜闌逢酒醒笑渠依舊宿深村


龍門千仞許誰親借箇端田問有因一劄盡情都吐露竹篦三尺属兒孫


東行賣貴西行賤風月長安不久居戴角泥牛穿碧浪海天秋色映珊湖


白拈手叚何憑據肋下還拳徹骨惺大底是他獅子子要玄戈甲振叢林


多年錯認定盤星盡餅何嘗得飽人覿面全提親打徹一條拄杖任縱橫


臨濟一宗支派分布大於楊岐盛於五祖善美具并厥惟圓悟生子若孫益振門戶師固後出氣雄諸方發端水南徧叅湖江所至皆靡陳既堂堂師視缺然高翥遠驤窮法頂底乃梯乃航搥拂巾瓶一十三剎示無緣慈縱無畏說魔族萬千我殺我活驅耕奪飢定於動智還其本然同此大達太白峰之前玲瓏岩之下有窣堵波靈骨是舍三十年後話行猶是閉眼作夜


臨濟一宗光佛正傳應庵父子以一口吞金圈蓬晚授松源松源初心論刦禪於一笑中疾雷破山坐八道塲眾如濤瀾金鏇脫手碎首裂肝彼昏何智萬里関後十大刦摧山湮川法力所持此塔巋然


師振宗風作獅子吼妙法無邊空諸所有優鉢羅花開揚啟後為世導師禪林日茂太白峰前雙窣堵玻亘千萬年高風不磨


猗歟雲公自儒衣奮為東菴子無示無問上距圓悟四世而近龍象蹴踏師子奮迅或造其室目不容瞬丹碧南山盖其遊刃於談笑頃變化煨燼以此論師具殆未盡譬如觀海測以尺寸我銘不磨百世其信


別眾偈曰前身元是石橋僧故向人間供愛憎憎愛時全體現鐵蛇火裏爝寒氷


了庵有偈四首悼之云佛日西傾不奈何奮身揮起魯陽戈向來入室操戈者火後爭収設利羅


彩鳳翻空出盛時金烏爍破五湏彌全身跳入火中浴後世無勞問髓皮


吾衰不復夢周公公識吾裏豈夢中勝熱高風冠今古硯池無底火燒空


善惡繇來只兩岐閉眸作夜亦何為鄭公筆力堪扛鼎來寫禪師活化碑


西來直指教外別傳惟上根者乃可得焉傳亦無傳得亦無得如太虗空蕩焉罔極卷卷石屋心如死灰劃然頓悟火裏蓮開惠朗之孫及菴之子源清流長根茂實遂跡留霞霧名落湖江爭先快覩景星鳳凰人滅至今幾三十雙塔巋然清風未已


先佛振靈青童應徵拓化原兮生而質美逢佛輒禮性之存兮歷抵諸師荅問難疑入無門兮大慈雲矗遮山絡谷法雨均兮奮襼直前一死敢捐心逾痻兮如藥暝昡不眼不見耳無聞兮其指頓忘夜半月明叶如日輪兮周徧法界無內無外顯一真兮百千妙玄開目洞然照無垠兮為法出世附者川至度羣迷兮瓦礫之叢化為寶宮金碧文兮公侯之貴馳書奉贄祈普熏兮生滅兩非去住一機漫云云兮太虗凝碧萬里無跡絕纖塵兮烏石聿崇清泉不竆示法身兮遺行有煒表者太史勒堅珉兮


真體如如絕待分妄識所膠攪為法塵譬猶颷風鼓埃揚氛化晝作夜觸目重昏佛啟覺塗高懸慧日向光爛然下銷羣慝破相玄門最為勝特能定諸緣即超秘密昭昭大師上承禪宗一真歸源萬幻咸空染淨兩寘本跡俱融廣智之傳其學遂東昭昭大師為法出世喜笑怒罵皆成實諦湧殿崇峩飛樓弘麗假相以昭非與道戾昭昭大師變通弗拘緣盡即滅視世為虛死生者誰出沒在吾化為舍利如摩尼珠來也非留去焉非逝白雲在天周流無滯法象既亡勒石為偈式播徽音用垂來裔


一真妙心兮圓同太虗迷者自蝕兮唯塵之拘曷治曷攻兮在靜其慮禪斯有學兮流于中土臨濟正宗兮奕葉其光傳至寂照兮愈亢厥宗叶子孫蟄蟄兮各闡化機要使青蓮兮出于汙渠唯師之生兮孰乘願輪豈伊應真号憫世度人學兼內外兮卓然名家轉彼名相兮為德之華紺目一瞬兮大法畢具見者悟之兮無句之句寶華樓閣兮彈指即成示現世間兮何經何營三蒞精藍兮具法益崇曷以徵之兮設利青紅生死去來兮不礙真圓兮飛鴻印雪兮爪趾宛然塔婆新建兮下瘞靈骨銘以揭之兮來者是則


萬緣紛紜逐物而競曷以攝之實惟禪定禪定斯何言辭罔宣浮翳盡斂月輪在天初分一燈千交映如百鍊餘金色逾勝師之挺生銳思絕塵萬里只尺欲趋頓門片簡雖微中具全體瞥爾觸之凢情盡死從抵碩師勇决其振迅奮擲類獅子兒出世為人澍大甘雨法雷轟轟震驚百里海岸孤絕潮音吐吞與此大法殊源同流神人飛空持來謁孰知玄微若合符節彼舍利羅寶塔晝扃助我發機靈光晶熒翩然西歸趺坐而滅示不壞相火中珠結生死之関鮮執其樞坦然弗惑如人歸廬前修漸遐後武思厲不有昭之遺則淪墜太史著銘勒石山樊虗空有盡師道永存


茟梵諸祖所了惟心函乾盖坤開陽闔陰萬彙芸芸靡不苞括肯全軀而局一髮弈葉相仍軌轍弗殊融通小大無礙無拘猗歟禪師神觀孤聳文彩漸彰雲流山涌一旦易慮面壁自治攝念入定如斬棼絲秋葉之零飄墮仰視青天一碧萬里我性之覺證諸碩師機鋒交觸劍差差出世海濱人天拱手發祥含徵白石夜走全提正印法鼓頻撾以眼聞者斷除空華由其見凝轉識為智珠璣落紙亦第一義方嶽大臣遣使候迎陟于南屏惟德之馨名山列五首曰雙徑匪于師東南鏡輕儇小夫不自懲皦皦白璧何憂蒼蠅風騰波掀萬辭嗟惜是非既昭重蒞舊席昔師之去泉流哭聲今師之旋卉木含榮世緣已終微笑而滅設利如珠綴于紺骨末學競奔曲藝宏施胡不反觀本實在斯遺光所被千載猶淺瞻之仰之誰敢不勉


昔中峯普應國師以臨濟正宗振耀天目得其心印者弟子千巖也千巖再傳而師實承之厥後無念學公復親受師衣法之付受知　太祖高皇帝龍章籠錫雲漢昭回天目淵源遂為有托師所付得人矣嗚呼盛哉


廓周法界空蕩無涯羣靈昇墜恒無已時佛祖垂應為導為師夙膺微幸值斯化儀不善弘道随力所宜卒於武林骨窆山崖窣堵奠安山同壽期以幻歸幻有為無為成住壞空斯道恒夷正統九年春景隆五十二歲著


空王弟子惟烮文夫十號居一五葉不無臨濟行令雪點洪鑪巍巍赫赫岳偃海枯小根小器巾幗為徒不克負荷絕學荒蕪爰有三峰崛起菰蘆真風嚴冷古貌貞狐疑團先破得大頭顱悟無可悟吾猶故吾頻伽息響野干競呼剖斗折衡懸可虞師曰危哉慧命我柣此綱宗因循久矣師實間関程杆自許群囂熾然如石投水或曰一花五葉如父有子父業既同諸諍可止或曰明取綱宗本無實灋若有流布何成舍筏若無流布證則乏獨走之是引而不發或曰得坐披衣辨魔揀異葛藤既剪符節自己不食馬肝亦為知味嗟嗟蟬翼為重千鈞為輕折枝為難超海為易師負九鼎而輕者忌師度弱水而易者議是顛倒見非差別智吾所知者天童三峰一雲一龍臨濟正脉溈仰家風鐘中無鼓鼓中無鐘盖消融於大寂滅之海而以竹篦契同者耶

