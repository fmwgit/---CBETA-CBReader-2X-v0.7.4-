大藏經補編數位版, No. 43 釋量論略解

自體異遮同，彼等各異性，無事體隨行。應趣等過故。


一切二體性，除彼差別故，教云飲酪時，何不奔向駝？
若謂有殊勝，由此趣別者，彼即酪餘無，故非二，是餘。
一切同體性，覺聲應不異。說異統攝者，彼無故非有。


所別為所立，此因無隨行。若有是所立，則別成所立。


成彼非事因，謂彼不可得，是因，彼非無，安立言說故。
一向勝義轉，於見差各異，諸義、諸言聲，無因應不轉。
過、未生亦爾，諸語亦應無，虛妄義者故。許覺義為境。


不撥聲義者，由有無品別，有事為所現，從此生果故。
於不能作義，求者觀何為？中性人美醜，欲者觀何益？


於見及不見，有事諸義理，現量二比量，無害此不欺。
可信語不欺，由總雖不現，無位故此覺，亦說為比量。
所取所捨性，及方便決定，要義無欺故，可比度其餘。


言如此或非，他有過無過，諸量難得故。餘知難了達。


無害、真實義，顛倒極力阻，成性終不退，覺執彼品故。
一切諸過失，薩迦耶見生，無明彼彼貪，從彼起瞋等。
由此說眾過，其因為愚癡。餘說薩迦見，斷彼皆斷故。


若繫非人作，不了名，應知。若由名彼顯，計餘應無能。


士夫縱未作，遍計應無義。連繫諸異事，立故應說因。
士夫未善作，應畢竟無義。若計善作者，此真同象浴。


若與義俱生，於諸聲自性。相反，不應理。假繫無此過。
若所依雖滅，不滅，常如類。於常，依何能？由何許彼依？
由能生於智，俱有因和合，彼智可生故，了智於瓶等，
生起許為顯。諸不變、無別，能顯自何作？何許彼顯彼？


事性各異故，繫屬分別作。有實，依賴餘，如何成餘繫？


蔑戾車等言，說斷無等語，無始故亦爾。是先作因故，
如此人未作，即成有何德？義於功用別，見故亦是疑。


若各各有義，多立是顛倒。由通達一支，當達諸語義。
頓了達一切，應無時差別。一性亦無異，漸達非有故。


若謂俱有因．未具，不聞者，必待他。寧爾，決定則相違。


若作可得者，無變何能作？若根善淨者，彼無餘應聞。
若由善淨別，異故一義定。聲聚多喧雜，如何而得聞？
若聞彼散聲，非是能詮者，謂離聲有異，當極信於此。
若餘聲靜住，能詮如何聞？又功能定故，如何達異聲？
如由彼彼過，不許聲能詮，由諸聲所顯，能詮如何無？


說遍及常故，無時方次第。無常非能遍，過失前已說。


善知已成義，許餘覺能顯。如燈，若餘者，作者有何別？
由諸作和合，所作事決定，復得故是果。能顯非有故。


與聲無別故，餘亦得為顯。若如是許者，諸因皆無用。
認識、有合等，所計諸能立，無喻，諸有事，皆剎那壞故。
亦破餘惡因。覺非依人者，自許、現、世共、比量頓違害。


於無，則不犯。事不壞過失，不許諸有事，由壞而壞故。
為知有事壞，不觀待餘故，心增益彼異，說彼住無因。


有則此分別，成與事繫故。說言是無者，亦是非有事。
若少有所作，則是觀待餘。若事無少作，何為有所待？


計彼為未作，不成為智因。於諸常住中，全不生事能。
分別習氣生，增益行境覺，有從彼所生，非義為行境。


無故，未說因，則疑彼容有。有事於相違，亦見能遍故。
由不得，不成遍無，前已說。無性若不成，於遮生疑惑。
若隨行及遮，於宗有法有，由決定果智，成者，是能立。
若所立異品，說其遮遣性，即成此同法，故因皆隨行。


若彼覺是顯，彼合於果者，說者是顯因，聽者應繫果。
若不顯微誦，聲功用加行，意誦應無義。聲是耳行境。
間從彼生故，彼覺亦顯者，若有義不成，分別隨行故。
自與共自性，欲一體而誦，由諸言誦故，不違非由事。


彼諸字次序，編製而詮轉，不違欲成序，常住相違故。
士夫與諸字，因果性成故，字序皆從士，如火與薪理。


有了知續者，作某等密咒，彼是主者力，隨彼說理故。
欲果作諸咒，應說士夫作。成立士無能，由此而除遣。
所說覺、根、語，士夫等能立，似量有餘故，非能達實義。


一了義非餘，誰作此差別？如是有人知，汝為何不許？
若語量不欺，說彼了義者，諸極不現事，非有量能知。
誰語量不欺，彼所作語言，得謂正教故，非士作，無義。
若極不現義，無教有知者，則許超根義，有能了知者。


故欲生天者，聞說祭祀火，有謂食狗肉，非義，何量證？


見非世許義，天天女等聲，如是聲於餘，起如是分別，
世許諸人語，不許彼為量。復由彼達義，此欲瞋何為？
若違越世許，分別有何因？世許非量故，執彼有何因？
世許於聲義，決定生猶豫，以見彼諸聲，種種義轉故。
由未見決定，有各種功能，聲自引疑惑，餘無不可故。


餘由二種量，遣除為行境，違依教比量。諸所有言說，
未遣諸相違，論義亦未顯，計彼義諦實，娼婦以吵勝。


諸能詮轉趣，見所詮而作，彼此相違義，如何通於一？
故教與諸事，任何了達者，不成無不生，彼能定何義？
故彼雖遮返，不成有事無。定無為果者，不得，不能成。


若無捨離遮，餘事物隨行，一果非餘果，極其各異故。
若由一體性，多能作一果。


一體有彼故，俱有應無用。彼無異自性，離不行別定。
離一無果故，從別彼等起。所有能作義，即是勝義有，
彼亦無隨行，隨行不生果。



故體性雖異，有是因，非餘。此是其本性。

若無各異者，應頓時生滅。從彼有異故，無如是過者，
一壞時體住，非彼性。是故，不起總別覺。遮無體性故，
不觀住不住，總覺亦染壞，故亦無破難。彼之能生性，
其餘如何生？異別性能生。若非異亦有，已說彼非生。
現亦不依餘。作異，即勝義，彼是從餘返，說彼為因果，
許彼是自相，彼有取捨果，故人皆趣彼。


如無異無別，非一切皆成，如是異無別，非皆成一切。
雖異由法性，成為某作者。


無異唯一性，作不作相違。有異故無作，俱有應不作。
若依次作者，為彼事性耶？為具彼諸事？應極異、不異，
有同不同性，異門應互異。若謂彼異者，由何性說彼，
名差別、名總？若彼等各異，成異性，如是，如瓶等互別。
雖許為總別，不成總別者。



無事無體故，詮體非所觀，即彼等言聲，便成為遮詮。


自性諸差別，待別或單純，成所立故說，如滅果及有。


若因有、性有，如何非所立？差別無隨行，失因及所立。


不取彼差別，若成唯有事，彼能遍所立，隨行無失壞。


不成，有法無，依二有錯亂，無法是相違，有豈成所立？

自性成能了，彼能遍決定，性定是所了。此遮則彼遮，
譬無常所作，非作則不滅。


無因故若滅，自體即相屬。諸事有所待，則見無決定。
彼因縱眾多，亦容有不遇。以無果住故，說滅待因者，
一切能滅因，說皆成錯誤。彼因無能故。此由自性滅，
所說由何滅，餘亦由自性。



故有事為境，比量為二種，果、自性。由彼，定屬所立故。

覺為先轉故，彼性不可得，即說彼不轉，說不得為量。
論時無關係，諸義超諸根，由無因，彼等。不得故，豈無？
非定有無果，故不成為量。


若有殊勝因，有者亦成量。能知性不知，此理是所說。
不知因，能成，果即無所有。義自性有因，性不得亦是。
若由某等因，通達彼為無，可見不見因，若全非有者，
可見，不可得，當知為無事。若有相違事，能害彼有故，
得彼相違者，決定彼為無。


分別智境故，聲義是假立。事所依不成，言說正理者，
說唯此是法。



聲與事同時，無無不生故，非由彼成義，彼顯說者意。


可信語不欺，由總而比度。


諸語顛倒因，諸失依人故，人不作諦義，有者作是說。


諸語諦性因，功德依人故，餘說人不作，豈非顛倒義？


諸字當無義，句遍計無事。此有事連繫，當如何而轉？


不憶作者故，傳許人未作。有隨此宣說，故惡暗周遍。

猶如此士夫，未從他聽聞，於字句安布，無有能說者，
有說餘亦爾。編製諸餘論，離師教授外，曾見有誰讀，
何不如是比？何類從何成，無別如火薪，餘未見因者，
正知由彼成。見果相同故，未說諸差別。凡所宣說因，
一切皆錯亂。



字餘無別故，成立有何果？


語非異於字，以不可得故。


異字之次序，已明顯觀察。彼由分別增，何非依士夫？


有即壞繫屬，故聲是無常。

由火生餘義，其壞無實故，薪應猶可見。若彼由此壞，
如何餘壞餘？寧，薪何不現？彼持故不現，非，彼不障故。
生故壞有壞，如是薪應見。若如殺殺者，罪人不復生，
於彼亦如是。能殺非即殺。若壞非餘性，薪應即壞性，
彼無故非因，此外無餘相。



以此雖無因，未生而壞故，先有與壞過，太過亦除遣。

如有具生者，則許有碍性，如是諸有者，有是可壞性，
有非生則非。由因性決定，果性則決定，無諸異因故，
無常性無異。



故彼等繫屬，常性已遣除，聲能由前說，連繫過已遣。


有編製名言，諸咒能成果。

若謂事功能，無別餘亦成。若謂是餘義，安布前已除。
彼義應常成，有待應無能。若事能如此，彼應皆能成。
非由善作故，不待作者別。若有事作為，亦事異成異。
非由作者別，能定，由言成。



若無次序者，聞說味與海，應無差異果。

彼依士夫有。字從起智生，從智而生聲。有彼差別彼，
是由耳決定。由彼智生智，聞彼非疾聞，由待憶彼故，
能憶後體性。彼是因持心，諸字因與果。說是諸次序，
彼由士夫作。


有說此是路，是此株杌說，餘謂是自說，當觀彼差別。
可於一切轉，而說顯一義，是由何而定？除說欲決定，
何知超根境？說欲是定因，言是彼能顯，彼非人則無，
彼非唯一義。


若由自性定，於餘彼不可，言亦成無義。名顯性差別，
由何而決定？隨自何所欲，何謂定於彼？故言皆可立，
非唯顯汝欲。



吠陀一分故，餘亦應如是，如火禦寒實。餘作如是說。


味同，體同故。一器餘亦熟。有餘錯亂故，知理如此破。


若如是量成，則此何非量？士夫多說中，非無一實義。

計吠陀量、有作者，計浴為法、種姓傲，為滅罪故行苦惱，
是愚惡慧五種相。


