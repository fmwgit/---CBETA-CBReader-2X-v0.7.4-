大藏經補編數位版, No. 2 華嚴經疏論纂要(第47卷-第85卷)

微細難可見 離念超心地 出生佛境界 聞者悉迷惑


此眾無諸垢 志解悉明潔 承事無量佛 能知此地義


有行未久解未得 隨識而行不隨智 聞此生疑墮惡道 我愍是等故不說


此安住智亦究竟 一切佛法所從生 譬如書數字母攝 如是佛法依於地


念持清淨行 十力集功德 辯才分別義 說此最勝地


無生亦無滅 性淨恒寂然 離垢聰慧人 彼智所行處


非初非中後 非言辭所說 出過於三世 其相如虛空


一心恭敬待 我承佛力說 勝法微妙音 譬喻字相應 無量佛神力 咸來入我身


何故淨覺人 念智功德具 說諸上妙地 有力不解釋


一切咸決定 勇猛無怯弱
何故說地名 而不為開演 諸地妙義趣 此眾皆欲聞 其心無怯弱 願為分別說
眾會悉清淨 離懈怠嚴潔 能堅固不動 具功德智慧 相視咸恭敬 一切悉專仰
如蜂念好蜜 如渴思甘露


持心如金剛 深信佛勝智 知心地無我 能聞此勝法


如空中彩畫 如空中風相 牟尼智如是 分別甚難見


我念佛智慧 最勝難思議 世間無能受 默然而不說


定戒集正心 離我慢邪見 此眾無疑念 惟願聞善說


如渴思冷水 如飢念美食 如病憶良藥 如蜂貪好蜜 我等亦如是 願聞甘露法


善哉廣大智 願說入諸地 成十力無礙 善逝一切行


佛無等等如虛空 十力無量勝功德 人間最勝世中上 釋師子法加於彼


佛子當承諸佛力 開此法王最勝藏 諸地廣智勝妙行 以佛威神分別說


若為善逝力所加 當得法寶入其心


諸地無垢次第滿 亦具如來十種力


雖住海水劫火中 堪受此法必得聞 其有生疑不信者 永不得聞如是義


應說諸地勝智道 入住展轉次修習 從行境界法智生 利益一切眾生故


寂滅佛所行 言說莫能及 地行亦如是 難說難可受


智起佛境界 非念離心道 非蘊界處門 智知意不及


如空中鳥迹 難說難可示 如是十地義 心意不能了


慈悲及願力 出生入地行 次第圓滿心 智行非慮境 是境界難見 可知不可說


此處難宣示 我今說少分


