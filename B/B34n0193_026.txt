大藏經補編數位版, No. 193 吳都法乘

世現端正相 頗黎黃金色 是身如電露 不復可究識
若以營締願 轉輪王四洲 及將相大臣 是身如電露
不復可究識 若以供養願 富有象馬珠 天食諸天樂
是身如電露 不復可究識 譬彼一掬沙 而以摶海水
用發希有心 破一切恡執 皈依大法王 頭目非我有
而况於財物 米麥金銀錢 乃至微妙罽 珍寶瓔珞衣
種種作檀施 無願亦無想 不離於真諦 芘蒭仗茲力
復於浮提 而建窣堵波 像法長不壞 更以所餘福
迴施諸有情 同嚮等正覺 是名無漏因 是名最上乘


緣以所可說 說不可說故 洪鐘臂吒時 一音轉法華
乃說不可說 非能言所及 是為法華心 法華所從出
一切有聞者 獲益無有涯 有學超無學 有漏登無漏
提婆聞此音 捨樂入聖地 捺落迦聞此 停苦悟法忍
一音所宣流 眾機無不被 凡具耳根者 獲聞悉蒙益
稽首十方眾 願聽如實說 喜捨有量資 玅植無上果


依鐘有聲而演說 鐘聲了無文字相 以無相故而徧周
一一聲中一切聲 無量義光常震動 經為能依鐘所依
二俱無功互緣起 鐘欲懸兮樓乃建 能所交參亦復然
樓非鐘兮聲不生 鐘得樓兮聲遠聞 諦觀如是妙法華
非樓獨無鐘獨有 鐘之一聲一部經 樓之一椽亦應爾
施鐘若石若錙銖 施樓若金若木石 供養禮拜讚歎者
乃至暫生隨喜心 攝妙法華無有餘 三世十方悉平等
我今說此鐘樓頌 鐘說樓說虗空說 願諸比丘諸檀那
天龍及以摩睺伽 聞聲滅罪諸眾生 疾證法華妙三昧
異熟加持不思議 超聞思修入三摩



法從眾緣生生具有詣法上人惟自賴功德云何成大羅雖有貲無因無所施因緣既和合則有三輪現我今不惜辭誠言告大眾既從和合有故即非自他此是大乘中諸法如幻義非謂寂無朕方合如虗空以故清信士宜捨牀頭金執慳不肯施沉淪隱重淵若能割愛者離地升諸天更以淨功德見佛依正報園林諸堂閣種種寶莊嚴惟願上善人有財能自主一時行頓施如釋提桓因隨喜或讚歎福報亦無盡多生七覺支修持自茲始


大比丘心光及居士程子皆修千萬刼故發菩提心徃日既供養十萬八千眾今更發大願欲供養無邊隨作大禪牀蒲團及虎子一切諸臥具無不設施之比丘及居士雖各殫心力至赤仄朱提實賴檀波羅今既設大牀還更須大帳不然諸不淨塵埃蚊蚋類皆能得其便染彼諸袈裟并嘬僧血肉不藉帳覆之更無餘妙法凡宰官居士善男子女人隨其布施力使彼獲安樂雖供萬億佛功德誠非二是時有一僧恭敬合掌白某甲竊有疑願大眾諦聽菩薩救眾生身體恒不惜今既獲大牀又復須大帳奈彼諸蚊實須人血活若以帳覆之實非蚊蟲意若不嘬我肉必徃噉他膚人我及眾生一時大分別如此施僧眾恐實非方便大眾得聞之皆大生疑懼心光起合掌禮沈居士曰居士大眾中名善說妙法願演獅子音使大眾開悟居士謂大眾此說良不然譬如曠野中有人為賊刼我等若遇之當作何方便即不殺彼賊終當全此人又如大海中忽有一船過颶風揚洪濤水族候人食此船垂欲覆人命在剎那我等若遇之能不施方便今蚊蟲嘬膚其苦楚無量即不至殺人實作諸煩惱使禪定僧眾宴坐不得安因此于菩提漸不能大悟此蚊蟲罪過于殺人何異安知非魔王來壞諸佛子有大慈悲力正當作方便使彼成正果勝于曠野中及彼大海內救彼人功德我今說斯法大眾勿生疑疑心若蚊蟲能壞諸禪那我今如是說即施汝大帳疑心若不生便得上乘果


融聚眾生銅佛鑪熾然熱鼓鑄爍金中含古環玦玅蓮七軸文一音普衍說非復著字義亦不渉口舌霜空明月槌歷歷無起滅


宣教娑婆尚耳通聲無聲有總虗空虗空不是着無有玄墓今朝已扣鐘


真心固有地中寒泉鑿土見濕因濕得源既悟源頭弗被物轉一切色聲覺路方便方便之要　若佛經定慧所出易開玅心六籍二篇皆聖所說治人治天良為上訣研真斷妄廣大曲盡達者共推佛語慧命剝皮為紙刺血為墨字無半滿書必利益前塵非粗未了埀真緣因熏發何花非春破錢之施嫌微成隙鐘經七大隙不為沒施無大小但出欵誠有心無心功德難思萬歷二十五年正月上元日達觀可道人撰于似完齋

