大藏經補編數位版, No. 144 祖堂集


三棒愚癡不思議，浩浩溶溶自打之。行來目前明明道，七顛八倒是汝機。


三十來年尋劍客，葉落幾迴再抽枝。自從一見桃花後，直至如今更不疑。


三十來年只如常，葉落幾迴放毫光。自此一去雲霄外，圓音體性應法王。


用處妙理不換機，問來答得不思議。應現常明明知交，人人自在得功希。


再睹道友話清源，人人問道無不全。法法恒然皆如是，四生九類體中圓。


玄沙道孤，禪門楷模。言一坐偈，四海五湖。巨鼇海面，金翅雲衢。嵒崖嶮峻，佛法有無。


素面相呈猶不識，更添暗彩競鬥看。這裏若論玄與實，與吾如隔萬重山。


一靈孤燈當門懸，擬欲挑來歷劫昏。山聲朴直人難見，此中會得處處全。


一向隨他走，又成我不是。設爾不與摩，傷著他牽匱。欲得省要會，二途俱莫綴。


好晴好雨奇行持，若隨語會落今時。談玄只要塵中妙，得妙還同不惜伊。


密密誰知要，明明許也無。森羅含本性，山岳盡如如。


當此支荷得，勝於歷劫功。多途終不到，一路妙圓通。


省超之時不守住，更須騰身俊前機。太虛不礙金烏運，霄漢寧妨玉兔飛。


我適抑不已，汝領不當急。機豎尚虧投，影沒大難及。


體含眾像像分明，離體含形形轉精。清明妙淨誰能弁？釋迦掩室竭羅城。


嘆汝景禪去何速，雖不同道當眼目。個今永卻不曾虧，地水火風還故國。好也好，也大奇，忙忙宇宙幾人知。瑩淨寧閑追路絕，青山綠嶂白雲馳。歌好歌，笑好笑，誰肯便作此中調。難提既與君湊機，其旨無不諧其要。挌志異，氣骨高，森蘿咸會一靈毫。雖然示作皆同電，出岫藏峰徒思勞。希奇地，劍吹毛，脫罩騰籠任性遊。此界他界如水月，幾般應跡妙逍遙。


有路省人心，學玄者好尋。旋機現體骨，何用更沉吟。莫嫌淺不食，猶勝意思深。魚若有龍骨，大小盡堪任。


入門須有語，不語病棲蘆。應須滿口道，莫教帶有無。


入門通俊士，正眼密呈珠。當機如電拂，方免病棲蘆。


入門如電拂，俊士合知無。迴頭卻問我，終是病棲蘆。


苦哉甚苦哉，波裏覓乾灰。勸君收取手，正與摩時徠。


直下猶難會，尋言轉更賒。擬論佛與祖，特地隔天涯。


得之於心，伊蘭作栴檀之樹。失之於旨，甘露乃蒺藜之園。


也大差，也大差，卷上簾來滿天下。有人問我會何宗，拈起拂子驀口打。


萬像之中獨露身，唯人自肯乃能親。昔日謬向途中學，今日看來火裏冰。


古曲發聲雄，今古唱還同。若論第一拍，祖佛盡迷蹤。


世人悟道非從耳，耳患雖加道亦分。靈鷲一機迦葉會，吾師傳得豈關聞？


緇黃深鄭重，格峻實難當。盡機相見處，立下閉僧堂。

