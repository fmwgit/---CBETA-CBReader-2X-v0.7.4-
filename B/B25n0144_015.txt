大藏經補編數位版, No. 144 祖堂集


直下識玄旨，羅紋結角是。不識玄旨人，徒勞逐所示。


鳥，守空池，魚從腳下過，總不知。


放汝南行入大津，碧潭深處養金鱗。等閑莫與凡魚伴，直透龍門便出身。


魚龍未變志常存，變了還教海氣渾。兩眼不曾窺小水，一心專擬透龍門。千迴下網終難繫，萬度垂鉤誓不吞。待我一朝鱗甲備，解將雲雨灑乾坤。


割愛辭親異俗迷，如雲似鶴更高飛。五湖四海隨緣去，到處為家一不歸。


苦節勞形守法威，幸逢知識決玄微。慧燈初照昏衢朗，唯報自親二不歸。


峭壁幽嵒往復希，片雲孤月每相依。經行宴坐閑無事，樂道逍遙三不歸。


向上一路古人宗，學者徒勞捉影功。若道不傳早傳了，不傳之路請師通。


盤岫高提向上宗，興來諸聖舌無功。吾師既問不傳事，問當何愁不為通？


寂寂不持律，滔滔不坐禪。儼茶三兩碗，意在钁頭邊。


妙色真常，本無生滅。法身圓寂，寧有去來。千聖同源，萬靈一轍。吾今示滅，不假興哀。無強勞形，須存正念。儻遵此命，真報我恩。若固違言，非吾弟子。


獨絃琴子為君彈，松柏長青不怯寒。金礦相和性自別，任向君前試取看。


出廓送錢嫌不要，手提葼笠向廬山。昔日曾聞青霄鶴，更有青霄鶴不如。


歸宗事理絕，日輪正當午。自在如師子，不與物依怙。獨步四山頂，優遊三大路。吹噓飛禽墮，嚬呻眾獸怖。機豎箭易及，影沒手難覆。施張如工伎，剪截成尺度。巧鏤萬盤名，歸宗還似土。語密音聲絕，理妙言難措。棄箇耳還聾，取箇眼還瞽。一鏃破三開，分明箭後路。怜個丈夫，先天為心祖。


汝聽觀音行，善應諸方所。弘誓深如海，歷劫不思議。侍多千億佛，發大清淨願。


八十年來辯東西，如今不要白頭公。非長非短非大小，還與諸人性相同。無來無去兼無住，了卻本來自性空。


十方同一會，各各學無為。此是選佛處，心空及第歸。


心如境亦如，無實亦無虛。有亦不管，無亦不居。不是賢聖，了事凡夫。


看經須解義，解義始修行。若依了義教，即入涅槃城。如其不解義，多見不如盲。緣文廣占地，心牛不肯耕。田田皆是草，稻從何處生？


易復易，即此五蘊有真智。十方世界一乘同，無相法身豈有二？若捨煩惱覓菩提，不知何方有佛地？


無貪勝布施，無癡勝坐禪。無嗔勝持戒，無念勝求緣。盡現凡夫事，夜來安樂眠。寒時向火坐，火寔本無煙。不怕黑暗女，不求功德天。任運生方便，皆同般若舡。若能如是學，功德實無邊。


世人嫌龐老，龐老不嫌他。開門待知識，知識不來過。一丸療萬病，不假藥方多。


心若如，神自虛。不服藥，病自除。病既除，自見蓮華如意珠無勞事，莫驅驅。智者觀財色，了知如幻虛。衣食支身命，相勸學如如。時至移庵去，無物可盈餘。


貪嗔不肯捨，徒勞讀釋經。看方不服藥，病從何處除？取空空是色，取色色無常。色空非我有，端坐見家鄉。


人有一卷經，無相復無名。無人解轉讀，有我不能聽。如能轉讀得，入理契無生。非論菩薩道，佛亦不要成。

