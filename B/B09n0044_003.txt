大藏經補編數位版, No. 44 入中論善顯密意疏

悲心下劣心粗獷，專求自利為勝者，彼等所求諸受用，滅苦之因皆施生。


已見無我諸菩薩，能所何時何相割，彼見諸法如影像，由此亦能善安忍。



爾時施性增最勝，為彼菩提第一因，雖施身肉猶殷重，此因能比不現見。


此復由行布施時，速得值遇真聖者，於是永斷三有流，當趣證於寂滅果。


發誓利益眾生者，由施不久得歡喜。


由前悲性非悲性，故唯布施為要行。


且如佛子聞求施，思惟彼聲所生樂，聖者入滅無彼樂，何況菩薩施一切。


由割自身布施苦，觀他地獄等重苦，了知自苦極輕微，為斷他苦勤精進。


施者受者施物空，施名出世波羅密，由於三輪生執著，名世間波羅密多。


極喜猶如水晶月，安住佛子意空中，所依光明獲端嚴，破諸重闇得尊勝。


彼戒圓滿德淨故，夢中亦離犯戒垢。


身語意行咸清淨，十善業道皆能集。


如是十種善業道，此地增勝最清淨，彼如秋月恆清潔，寂靜光飾極端嚴。


若彼淨戒執有我，則彼尸羅不清淨，故彼恆於三輪中，二邊心行皆遠離。


失壞戒足諸眾生，於惡趣受布施果。


生物總根受用盡，其後資財不得生。


若時自在住順處，設此不能自攝持，墮落險處隨他轉，後以何因從彼出。


是故勝者說施後，隨即宣說尸羅教，尸羅田中長功德，受用果利永無竭。


若諸異生及語生，自證菩提與佛子，增上生及决定勝，其因除戒定無餘。


猶如大海與死屍，亦如吉祥與黑耳，如是持戒諸大士，不樂與犯戒雜居。


由誰於誰斷何事，若彼三輪有可得，名世間波羅蜜多，三著皆空乃出世。


佛子月放離垢光，非諸有攝有中祥，猶如秋季月光明，能除眾生意熱惱。


火光盡焚所知薪，故此三地名發光，入此地時善逝子，放赤金光如日出。


若己作害而瞋他，瞋他已作豈能除，是故瞋他定無益，且與後世義相違。


既許彼苦能永盡，往昔所作惡業果，云何瞋恚而害他，更引當來苦種子。


若有瞋恚諸佛子，百劫所修施戒福，一剎那頃能頓壞，故無他罪勝不忍。


使色不美引非善，辦理非理慧被奮。不忍令速墮惡趣。

