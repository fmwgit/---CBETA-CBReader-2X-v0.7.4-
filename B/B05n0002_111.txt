大藏經補編數位版, No. 2 華嚴經疏論纂要(第86卷-第120卷)

所有眾生及諸佛 悉願度脫恒瞻奉 此難思者受生藏 聞法無厭樂觀察 普於三世無所礙
身心清淨如虛空 此名稱者受生藏 其心恒住大悲海 堅如金剛及寶山 了達一切種智門
此最勝者受生藏 大慈普覆於一切 妙行常增諸度海 以法光明照羣品 此雄猛者受生藏
了達法性心無礙 生於三世諸佛家 普入十方法界海 此明智者受生藏 法身清淨心無礙
普詣十方諸國土 一切佛力靡不成 此不思議受生藏 入深智慧已自在 於諸三昧亦究竟
觀一切智如實門 此真身者受生藏 淨治一切諸佛土 勤修普化眾生法 顯現如來自在力
此大名者受生藏 久已修行薩婆若 疾能趣入如來位 了知法界皆無礙 此諸佛子受生藏


八十那由他 如來出興世 最初如來號 自在功德幢 我在金華園 見彼初生日
我時為乳母 智慧極聰利 諸天授與我 菩薩金色身 我時疾捧持 諦觀不見頂
身相皆圓滿 一一無邊際 離垢清淨身 相好以莊嚴 譬如妙寶像 見已自欣慶
思惟彼功德 疾增眾福海 見此神通事 發大菩提心 專求佛功德 增廣諸大願
嚴淨一切剎 滅除三惡道 普於十方土 供養無數佛 修行本誓願 救脫眾生苦
我於彼佛所 聞法得解脫 億剎微塵數 無量劫修行 劫中所有佛 我昔曾供養
護持其正法 淨此解脫海 億剎微塵數 過去十力尊 盡持其法輪 增明此解脫
我於一念頃 見此剎塵中 一一有如來 所淨諸剎海 剎內悉有佛 園中示誕生
各現不思議 廣大神通力 或見不思議 億剎諸菩薩 住於天宮上 將證佛菩提
無量剎海中 諸佛現受生 說法眾圍繞 於此我皆見 一念見億剎 微塵數菩薩
出家趣道場 示現佛境界 我見剎塵內 無量佛成道 各現諸方便 度脫苦眾生
一一微塵中 諸佛轉法輪 悉以無盡音 普雨甘露法 億剎微塵數 一一剎塵內
悉現於如來 示現般涅槃 如是無量剎 如來示誕生 而我悉分身 現前興供養
不思議剎海 無量趣差別 我悉現其前 雨於大法雨 佛子我知此 難思解脫門
無量億劫中 稱揚不可盡


功德日今出 滅除諸世闇 汝見諸眾生 顛倒惑所覆 而興大悲意 求證無師道
汝以清淨心 尋求佛菩提 承事善知識 不自惜身命 汝於諸世間 無依無所著
其心普無礙 清淨如虛空 汝修菩提行 功德悉圓滿 放大智慧光 普照一切世
汝不離世間 亦不著於世 行世無障礙 如風遊虛空 譬如火災起 一切無能滅
汝修菩提行 精進火亦然 勇猛大精進 堅固不可動 金剛慧師子 遊行無所畏
一切法界中 所有諸剎海 汝悉能往詣 親近善知識


一切三世悉入中 國土眾生佛皆爾 此是普智光明行


普徧世間而現身 隨其解欲為說法 皆令趣向菩提道


我心不於彼 而生少愛欲 無瞋亦無恨 無嫌亦無喜 但發廣大心 利益諸眾生
我今見太子 具諸功德相 其心大欣慶 諸根咸悅樂 色如光明寶 髮美而右旋
額廣眉纖曲 我心願事汝 我觀太子身 譬若真金像 亦如大寶山 相好有光明
目廣紺青色 月面師子頰 喜顏美妙音 願垂哀納我 舌相廣長妙 猶如赤銅色
梵音緊那聲 聞者皆歡喜 口方不褰縮 齒白悉齊密 發言現笑時 見者心歡喜
離垢清淨身 具相三十二 必當於此界 而作轉輪位


若已屬於人 彼人攝受汝 汝不盜他物 汝不有害心 汝不作邪淫 汝依何語住
不說他人惡 不壞他所親 不侵他境界 不於他恚怒 不生邪險見 不作相違業
不以諂曲力 方便誑世間 尊重父母不 敬善知識不 見諸貧窮人 能生攝心不
若有善知識 誨示於汝法 能生堅固心 究竟尊重不 愛樂於佛不 了知菩薩不
眾僧功德海 汝能恭敬不 汝能知法不 能淨眾生不 為住於法中 為住於非法
見諸孤獨者 能起慈心不 見惡道眾生 能生大悲不 見他得榮樂 能生歡喜不
他來逼迫汝 汝無瞋惱不 汝發菩提意 開悟眾生不 無邊劫修行 能無疲倦不


其目淨脩廣 肢節悉具足 我曾於春月 遊觀娑羅園 普見諸藥草 種種皆榮茂
奇樹發妙華 望之如慶雲 好鳥相和鳴 林間共歡樂 同遊八百女 端正奪人心
被服皆嚴麗 歌詠悉殊美 彼園有浴池 名曰蓮華幢 我於池岸坐 采女眾圍繞
於彼蓮池內 忽生千葉華 寶葉瑠璃莖 閻浮金為臺 爾時夜分盡 日光初出現
其蓮正開剖 放大清淨光 其光極熾盛 譬如日初出 普照閻浮提 眾歎未曾有
時見此玉女 從彼蓮華生 其身甚清淨 支分皆圓滿 此是人間寶 從於淨業生
宿因無失壞 今受此果報


入地及治障 悉經無量劫 三世諸佛所 學六波羅蜜 具足方便行 成就菩提道
十方垢穢剎 我當悉嚴淨 一切惡道難 我當令永出 我當以方便 廣度諸羣生
令滅愚癡闇 住於佛智道 當供一切佛 當淨一切地 起大慈悲心 悉捨內外物


我今先語汝 令汝心堅固 乃至截手足 汝勿嫌乞者


若能眷納我 甘心受此苦 無量劫頂戴 廣大金剛山 若能眷納我 甘心受此苦


生生行施處 願常以我施 為愍眾生苦 而發菩提心 既已攝眾生 亦當攝受我
我不求豪富 不貪五欲樂 但為共行法 願以仁為主 紺青脩廣眼 慈愍觀世間
不起染著心 必成菩薩道 太子所行處 地出眾寶華 必作轉輪王 願能眷納我


以手摩我頂 寤已心歡喜 往昔眷屬天 名曰喜光明 彼天為我說 道場佛興世
我曾生是念 願見太子身 彼天報我言 汝今當得見 我昔所志願 於今恐成滿
唯願俱往詣 供養彼如來


眾生若聞者 悉住於淨戒 身色如真金 端坐華臺上 眾生若見者 離害具慈心
言音極柔軟 聽之無不喜 眾生若得聞 悉離諸惡業


志樂如空無有際 永斷煩惱離諸垢
一切佛所修功德 此行於世身雲行 菩薩修習一切智 不可思議功德海 淨諸福德智慧身
此行於世不染行 一切諸佛如來所 聽受其法無厭足 能生實相智慧燈 此行於世普照行
十方諸佛無有量 一念一切悉能入 心恒不捨諸如來 此向菩提大願行 能入諸佛大眾會
一切菩薩三昧海 願海及以方便海 此行於世帝網行 一切諸佛所加持 盡未來際無邊劫
處處修行普賢道 此是菩薩分身行 見諸眾生受大苦 起大慈悲現世間 演法光明除闇冥
此是菩薩智日行 見諸眾生在諸趣 為集無邊妙法輪 令其永斷生死流 此是修行普賢行


紺髮青蓮眼 梵聲金色光 華鬘眾寶髻 清淨無諸垢
支節悉具足 其身無缺減 譬如真金像 安處寶華中 毛孔栴檀香 普熏於一切
口出青蓮香 常演梵音聲


此女所住處 常有天音樂 不應下劣人 而當如是偶
世間無有人 堪與此為夫 唯汝相嚴身 願垂見納受 非長亦非短 非粗亦非細
種種悉端嚴 願垂見納受


文字算數法 工巧諸技藝 一切皆通達 願垂見納受
善了諸兵法 巧斷眾諍訟 能調難可調 願垂見納受 其身甚清淨 見者無厭足
功德自莊嚴 汝應垂納受 眾生所有患 善達彼緣起 應病而與藥 一切能消滅
閻浮語言法 差別無量種 乃至伎樂音 靡不皆通達


婦人之所能 此女一切知
而無女人過 願垂速納受 不嫉亦不慳 無貪亦無恚 質直性柔軟 離諸粗獷惡
恭敬於尊者 奉事無違逆 樂修諸善行 此能隨順汝 若見於老病 貧窮在苦難
無救無所依 常生大慈愍 常觀第一義 不求自利樂 但願益眾生 以此莊嚴心
行住與坐臥 一切無放逸 言說及默然 見者咸欣樂 雖於一切處 皆無染著心
見有功德人 樂觀無厭足 尊重善知識 樂見離惡人 其心不躁動 先思後作業


福智所莊嚴 一切無怨恨 女人中最上 宜應事太子


汝今聞我語 應可諦思惟
男女所愛物 一切我皆捨 汝能順我心 我當成汝意


此女極端正 功德莊嚴身 昔願奉太子 今意已滿足


持戒有智慧 具足諸功德
普於一切世 最勝無倫匹 此女蓮華生 種姓無譏醜 太子同行業 遠離一切過


心淨無瑕垢 遠離諸諂曲
稱心而發言 聞者皆歡喜 調柔具慚愧 恭敬於尊宿 無貪亦無誑 憐愍諸眾生
此女心不恃 色相及眷屬 但以清淨心 恭敬一切佛


若有見菩薩 修行種種行 起善不善心 菩薩皆攝取


乃往久遠世 過百剎塵劫
有劫名清淨 世界名光明 此劫佛興世 六十千萬億 最後天人主 號曰法幢燈
彼佛涅槃後 有王名智山 統領閻浮提 一切無怨敵 王有五百子 端正能勇健
其身悉清淨 見者皆歡喜 彼王及王子 信心供養佛 護持其法藏 亦樂勤修法
太子名善光 離垢多方便 諸相皆圓滿 見者無厭足 五百億人俱 出家行學道
勇猛堅精進 護持其佛法 王都名智樹 千億城圍繞 有林名靜德 眾寶所莊嚴
善光住彼林 廣宣佛正法 辯才智慧力 令眾悉清淨 有時因乞食 入彼王都城
行止極安詳 正知心不亂 城中有居士 號曰善名稱 我時為彼女 名為淨日光
時我於城中 遇見善光明 諸相極端嚴 其心生染著 次乞至我門 我心增愛染
即解身瓔珞 并珠置鉢中 雖以愛染心 供養彼佛子 二百五十劫 不墮三惡趣
或生天王家 或作人王女 恒見善光明 妙相莊嚴身


此後所經劫 二百有五十
生於善現家 名為具妙德 時我見太子 而生尊重心 願得備瞻侍 幸蒙哀納受
我時與太子 覲佛勝日身 恭敬供養畢 即發菩提意 於彼一劫中 六十億如來
最後佛世尊 名為廣大解 於彼得淨眼 了知諸法相 普見受生處 永除顛倒心
我得觀菩薩 三昧境解脫 一念入十方 不思議剎海 我見諸世界 淨穢種種別
於淨不貪樂 於穢不憎惡 普見諸世界 如來坐道場 皆於一念中 悉放無量光
一念能普入 不可說眾會 亦知彼一切 所得三昧門 一念能悉知 彼諸廣大行
無量地方便 及以諸願海 我觀菩薩身 無邊劫修行 一一毛孔量 求之不可得
一一毛孔剎 無數不可說 地水火風輪 靡不在其中 種種諸建立 種種諸形狀
種種體名號 無邊種莊嚴 我見諸剎海 不可說世界 及見其中佛 說法化眾生
不了菩薩身 及彼身諸業 亦不知心智 諸劫所行道


