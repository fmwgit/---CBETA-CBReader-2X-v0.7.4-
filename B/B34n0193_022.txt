大藏經補編數位版, No. 193 吳都法乘


夏衣始輕體遊步愛僧居果園新雨後香臺照日初綠陰生晝靜孤花表春餘符竹方為累形跡一來踈


十層花宇真毫相數仞峯巒閟月扉攢立寶山中色界散周香海小輪圍坐隅咫尺窺巖壑牕外高低辨翠微難保爾形終不轉莫令偷拂六銖衣


一閣見一郡亂流仍亂山未能終日住尤愛暫時閒唱棹吳門去啼林杜宇還高僧不可羨西景掩禪關


客省蕭條柿葉紅樓臺如畫倚霜空銅池數滴柱上雨金鐸一聲松杪風鶴靜時來珠像側鴿馴多在寶幡中如何塵外虛為契不得支公此會同


日上采疊影紅一聲清梵萬緣空滿地貝多雪料峭入樓于闐風水榭初抽寥泬思竹猶掛夢魂中靈香散盡禪家接誰共殷源小品同


園鏁開聲駭鹿群滿林鮮籜水犀文森森競法林梢雨爭穿石上雲並出亦如鵝管合各生還似大牙分折束露如相遺何胤明朝不茹葷


春龍爭地養檀欒況是雙林雨後看迸出似毫當垤孤生如恒倚欄干凌虛勢欲齊金剎折贈光冝照玉盤更待錦苞零落粉環高下挶煙寒


寒到無妨僧吟不廢禪尚關經病鶴猶濾欲枯泉靜桉貝多紙閒爐波律煙清譚兩三句相向自翛然


東寺臺閣好上方風景清數來猶未厭長別豈無情戀水多臨坐辭花剩繞行最憐新岸柳手種未全成


誰家歌褭褭孤枕在西樓竹色寒清簟松香染翠懤月移珠殿曉風玉笋秋日出應移棹三湘萬里愁


西峰殘日落誰見寂寥心孤枕夜眠久兩廊僧話深寒扉開雨氣風葉隱鐘陰此愛東樓望仍期別夜尋


每伴來方丈還如到四禪菊承荒砌露茶待遠山泉畫古全無跡林寒却有煙相看吟未竟金磬已冷然


海上風雨來掀轟雜飛電登樓一凭檻滿眼蛟龍戰龜蒙須臾造化慘倏忽堪與變萬戶響弋鋋千家披組練日休群飛拋輪石雜下攻城箭點急似推胷行斜如中面龜蒙細灑魂空冷橫飄目能眩垂簷珂珮喧瓦珠璣濺日休無言九陔遠瞬息馳應徧密處正垂絙時又懸綫龜蒙寫作王界破吹為羽林旋翻傷列缺勞却怕豐隆倦日休遙瞻山露色漸覺雲成片遠樹欲鳴蟬深簷尚藏燕龜蒙殘雷隱轔盡反照依見天光絜似磨湖彩熟於練日休踈帆逗前渚晚磬分凉殿接思強揮毫窺詞幾焚硯龜蒙佶栗鳥皮几輕明白羽扇畢景好踈吟餘凉可清宴日休君攜下高登僧引還深院駮蘚淨舖筵低松濕垂鬋龜蒙齋明乍虗豁林霽逾葱楕早晚重登臨欲去多離戀日休


煩暑雖難避僧家自有期泉甘於馬乳苔滑似龍日休任誕襟全散臨幽榻旋移松行將雅拜篁陣欲交麾龜蒙望塔青識登樓白鴿知石經森欲動珠像儼將怡筒簟臨杉橞紗巾透雨絲靜譚蟬噪少涼步鶴隨遲日休煙重迴蕉扇風輕拂桂帷對碑吳地說開春梵天詞積水魚梁壞殘花病枕歌懷君蕭洒處孤夢繞龜蒙


山堂冬夜寂無聞一句清言憶領軍琥珀珠粘行處雪椶櫚埽臥來雲松扉欲如鳴鶴石鼎初煎若聚蚊不是戀師歸去晚陸機茸內足毛群


山寒偏是曉來多况值禪窗雪氣和病客工夫經未演故人書信約新磨閒臨靜案修茶品獨傍深溪記藥科從此逍遙知有地更乘清月伴君過


萬國布殊私千年降祖師雁門傳法至龍藏立言時故實刊周典新聲播魯師六銖那更拂劫石盡無期


仁聖埀文在虗空日月懸陵迦遲哲匠宗旨發幽詮法受諸侯請心教四子傳春生雪山草香下棘林天我從今日聞經悟宿縁涼山萬里去應為教猶偏


西峯殘日落誰見寂寥心孤枕客眠久兩廊僧話深寒扉關雨氣風葉隱鐘音愛此東樓望仍期別夜尋


秋風日蕭爽散策入空林有竹心已清無言意弥深雜花不容把踈磬有餘音逍遙毘盧境落景駐遙岑


僧居古城隂迢通萬竹林光落虗牖坐愛衣裳綠齋餘孤磬遠茶罷微烟續道人悟重玄淡然無眾欲譬彼石根泉亭亭湛寒淥


鐘磬泠泠隔水聞當門高塔倚斜曛綠蘿深徑栖殘雨黃葉空臺積暮雲已拂壁塵留艸聖更囙香炷事桐君碧山學士清遊後應悔銀魚不早焚


喧市紛聒耳幽尋達城陰誰料此城中其境自山林僧寮敞小構雅西水潯清流可俯掬鬚眉亦堪臨返照在東壁水影浮虗金人物相映瑩靜冝道心散木列左右上下鳴春禽踈竹不蔽廧纍纍見遙岑遊賞莫禁客酒茗喜相尋借問常來轍記壁誰曾吟筆研我所事漫以開煩襟


晝錦新坊路稍西興來携客就僧扉樽前倒玉清無比筆下鏗金妙欲飛藍轝直須乘月去榜歌時聽採菱歸流傳白雪吳城滿頓覺炎歊一夕微


仙老論文小徃還多才令尹猶能攀携觴步入千花界借榻清臨一水間笑語不驚沙鳥去襟懷猶遇野僧閑城中此地無愛坐對西南見好山


落日樹陰陰禪幽靜客心香秋殿寂燈火夜厨深茗熟僧先睡詩成對佛吟自憐耽僻志只合臥雲林


韋郎句中尋盡　劫灰不盡綠隂隂鴻文重記青城客內典新傳瀑有僧石佛浮江輕似葉神珠照鉢隱如鐙杪羅樹子風前落吹滿恩公舊


恩公堂下七葉樹清夜說詩山月圓劫火獨留浮佛像斷碑刻認赤烏年荒清雨霾青草枯木無枝生白時詠韋郎五字句孤花歷向人妍


梵宮春盡落花時倦鳥猶啼竹樹枝想見風流唐太守綠隂滿院坐題詩


遙思西崦開千樹漫徃東林見一枝雨冥濛香影盡為縁惆悵立多時


水殿雲廊取次開不論廬阜與天台窓間燕雀馴相近池上鼉魚喚亦來春雨久荒紅藥圃香遍繞碧蓮臺上方似可容吾隱也伴高僧坐石苔


塵中五日腳紅頗有俗氣填吾胷今朝風日美晴美城南載酒尋花宮古濠流水帶榆居逶茶中老僧與我非夙契却許小閣開松風山杯到手送兩日醉倒信呼田舍翁未知明日又何處出門大笑歌萍蓬


名藍開自赤烏年鐘梵連雲尚宛然寶剎浮屠經刦在法堂心印有燈傳未論四瑞從前境且結三生物外緣欲問司徒杲仁事斷碑零落草芊芊


靈區標四瑞淨域啟千年新殿疑無地浮屠半插天一燈寒照日樹靜生山水盤迴處茲丘勝獨偏


隔水應霜鐘尋聲入寶宮剎那依燄慧六萬繞神通歡喜來候白清真遇葛洪獨慚文字累未得此緣空


城南一古剎宛在杏壇西地僻山雲冷禪枯徑草菨說經曾悟石送客不過溪翻哂儒童佛皇皇問渡迷


陸公已逝逐浮塵洪老重來刈野榛百畆園林成故事一天風雨醒游人碧梧淨洗今何在脩竹叢生舊有囙白髮耆英留醉墨晚涼傳玩席間珍


竹堂梅花一千樹香雪塞門無入處秋官黃門雨詩客騎馬西來為花駐野翁携酒亦偶同花不留人人自住滿身毛骨沁水影嚼蘂含香各搜句吉祥牡丹清本欠定惠海棠幽亦來只憑坡口詫繁華似恐同花不同趣酒酣塗紙作橫斜筆下珠光濕春露只愁此帋春去明日重尋花滿地


愛此蕭條遠市聲山門端不厭頻登破除塵夢來看竹籹點閒情坐有僧雨後秋光分短菊樽前風味擘新橙興懷先哲經游地欲繼高蹤愧未能


佛坐香燈竹裏茶新年行樂得僧家蕭然人境無車馬次第空門有歲華幾日南風消積雪一番春色到梅花坐吟殘照歸來緩古樹荒散晚鴉


遠公偏愛客高會兔園才畫室貂滿天花寶樹開林端迷塹谷象外徹樓臺對此復能醉長歌甘草菜


香積藏竹雲寒鐘磬微踏花迷雨徑入鳥到林扉真想行猶在浮踪悵屢違來茲躭寂樂清夜坐忘歸


偶來竹林寺愛爾棲心幽盡日松雲度閒扉溪水流永躭石室臥誰羨玉京游戀此復歸去看多暝愁


東林禪寂處樵徑引莓苔竹牖春動花壇暝霽開經行聞雉竄趺坐見雲來只對香山臥年華何用催


路入雲關溪水湄林深坐聽出鐘遲流波自送芙蓉葉莫向山中問歲寒


與客來香積歡逢枝褉辰翛然雙樹下虗更宜人石以談經悟龍囙聽法馴高僧今見汝應為度迷津


問我歸期尚漫然老僧預餞竹堂前此身清淨元無垢今日遲留似有緣柳色到門青送酒梅花開樹白蓮錢醉來忘下山路明日滿城生夜烟


城東古寺萬枝梅一歲看花得幾廻竹逕三年無我跡松門此日為誰開還應壞壁餘詩草只恐荒碑蝕雨苔憑仗山僧懸木榻長安倦客儗歸來


苔巷無人迹園林散雪初寒雲團石沼修竹翳僧廬遂下高人榻應採淨苑書不知來問字空叩子雲居


濠股東來得斷垣一龕清梵托檀蒼苔繞徑無塵到落日敲門借竹看風急簾光先送暝春陰梅韵獨禁寒罏香深蒲團淨欲就山僧結淡歡


乘間上日到僧家慚愧空門有歲華滿地碧新草色一痕春意早梅花


清溪不容葦迢遠人群暝色雙林合鐘聲滿白雲


清絕城隅寺頻游興轉新松房雲帶雨梅牖早春每愧論當世空思托此身飄飄對支遁得意出風塵


精舍坐忘機陀叢盡掩扉洄沿過石徑窈窕戀清暉野色藤軒滿庭陰水竹微東林一尊罷蘿月夜深歸


覺路東津岸炯蘿一徑深尊中得宴坐象外引窺臨暗竹雲經覆高松歲不侵偶來同褉清淨本因心


落日春風送酒杯歲時心賞一尋梅南墻冉冉芳春動東閣英英逸思惟歷亂殘花飄講席參差踈影挂香臺虎溪共禮新松塔相送長懷結苑才


幽懷不能遺與客遊東禪禪禪景何如繚繞水竹龍雲炯東堂長老號玉田精彩矍鑠神氣全忽聞門外車馬聲倒屣迎我忻忻然自言門巷好杉樹親手栽植今天登堂坐我蒲團上妙香香茗時時傳喚來高徒聦上人指氣使勤周旋須叟開筵列尊爼留甚覺心誠處英豪憲副天下士老成揮使人中賢更誇玉雪美公子好詩好禮今無前携得仙家施小童長歌大雅聲清圓玉田歡感呼行者青天歌舞齊聮翩一沠仙音眾側耳重斟美酒烹肥鮮案頭石硯壓錦箋墨漿如膏筆如椽諸僧羅拜不肯起闌門索我留詩篇君不見遠公結社住白蓮一招靖節賢名傳又不見昌黎有書遺大顛美譽烜赫垂千年愧我無能繼古作愛此光景徒留連草草題拂衣去何須更問三生緣


昨曾訪東禪禪禪方丈居西偏群僧瑣瑣不足數但覺玉田和尚賢今晨復訪東方丈無聞長老尤高尚三寸龐眉映雪顛純誠實有真僧相人言無聞世少雙一生戒行如氷霜沾泥柳絮飛不動春風上下空顛狂南齋詩伯常來住好詩好畫留無數促我題詩驚眾僧僧僧酣臥知何處


人事無停機曦暉正流耀及茲東城游駕言謝紛要杪秋霽景澄寒原入高眺靜躁本無謀憂欣自人召蘼蘼霜蘤明歷歷幽禽調獨行心已怡况也偕二妙投社慚淵明能詩得清炤燕談析玄旨悲吟發孤竅一語何足稽後期真未料風西北來冷然雜清嘯


氣花陰禪徑重高僧出世住中峰尋幽自入清溪路遙聽雲門起暮鐘


來為東莊游還作東林宿林下扣禪扉幽徑行自熟齋廚夜然倦睡雜僧方牀習趺坐飲我一茶足坐久湯室溫洗浴觧塵服衲翁故延欵展畫更燒燭逶迤水上城突兀月中屋夜靜風轉號曠野有高木踈雨忽復來春夢不可續端如紫極宮百感入詩腹便當游汗漫安復事拘束歲晚返舊廬為鄰豈湏卜


東城少僧寺賴此堪寄迹獨徃路不迂嘗來意還適煖風逗鶯花宿雨濕燕麥不有高間徒慿誰話今昔


松杉滿院風荳一籬綠不聞車馬過時得高人宿覺來還獨惆悵城東西


古寺謝車馬清臨綠玉灣禽啼竹逕犬護松關落葉秋滿地夕陽僧自閒偶來還自去回首碧雲間


淺痕霏綠澹炯光遠依依春水長落日五人浮野艇東城三里到溪堂寺有清溪堂餘寒人日梅枝瘦半醉僧寮菜飯香轉信投間間不得題詩還愽靜中忙


已候東林仍追綠蔭凉波光廽佛地色溪堂坐訝尊中翠行憐屐齒香日沉初夢醒黃鳥美幽房廬山月未起座上白蓮開已識遠公操何仿謝客來秋風動溪籟蘭氣發山杯片石難將去煩君綠苔


三伏東禪勝攜尊避鬱蒸入雲高有閣就座無僧白浪風江外蒼苔雨壁層未須袁紹醉蕭促憑陵


古寺深帶碧川坐來清晝永於年虗堂市遠人聲斷小砌風微樹影圓筆硯更償間裡債茗熏聊結靜中緣落花啼鳥春如許却誦新詩憶遇賢


東郭名藍帶曲隈三年行樂兩回來依然舊境墻遮樹久斷塵蹤砌有苔落日懷人流水遠秋風撫掌菊花開良辰在眼休教負相對山僧把一盃


何處晚凉多溪堂夜來雨喬然雨青杉繁陰如許山僧侯巖扉喜聽松間履為破明月團自汲寒泉煑


百丈古規純蹉跎尺到尋可曾知稼穡多是少叢林有蹟從人議無心與俗沉太湖吞弗盡哆口到如今


楊子江頭路最深行人到此盡沉吟他時若遇無波處還似有波時用心


門前綠樹無啼鳥庭下蒼苔有落花聊與東風論箇事十分春色屬誰家


時敘不容淹忽忽寒暑交矧余蒲姿望秋已先凋山林樂間曠勢途利崇高人性各有適奚但壤與霄爰以一日歡酬此卒歲勞古來相哲士取材不遺焦啣觴輙忘世何似栗里陶得酒且復樂安能待來朝


桑葉絲青短垣芳尊藥裏寄空門東風老去鶯花約北郭朝來峰火繁慟哭無人知阮籍掃除秪自愧陳蕃看雲浪作書空字時事驚心不敢言


野寺風絕四隣佳辰雲物倍冝人青松白屋一尊酒蓂葉梅花齊放春勝裡不湏銀闘巧盤中惟有菜傳新紅鄉已慰群賢集無用題詩寄所親


啼鳺催天明喧喧相詆誚暗蛩泣夜永唧唧自相弔飲風蟬至潔長吟不改調倉土蚓無膓亦自終夕呌鳶貪聲最鄙鵲喜意可料皆緣不平鳴慟哭等嬉笑平生已麤狂子孫亦未妙道人開此軒清坐默自照衝風振河海不能號無吾何言風來竹自嘯


一半春光過牡又開芍藥遍禪関久辜住約違蓮社今續清歡到寶欄垂露幾團花面濕東風一陣燕泥寒酒邊何味呈奇供綠筍朱櫻正滿盤


明光起草五雲邊猶憶同雪竇禪花石牀聽說法竹林茶愛談玄拂衣未許還廬社飛夢時能墮輞川借問玉皇香案吏何如兜率鍊形仙


鳥啼花落屋西東栢子烟青芋火紅人道我居城市裡我疑身在万山中


万竿綠玉繞禪房頭角森森笋穉長坐起自携藤七尺巡林絡繹似巡堂


素壁光搖眼培明隔林風樹美新晴樹根尾鼓鳴殘雨恍惚南山水樂聲


指栢軒中六七僧坐忘忽恠異香生推窓日色如火薝蔔花開雪一棚


相君來扣少林宗官從盈門隘不通散入鳳亭深竹處石林分坐繞飛虹


半檐落日晒寒衣一鉢香羹野蕨肥春雨春煙二三子水西原上種松


鴉鵲爭巢似憤兵怒鳴死閗乱縱橫可憐踏壞桫欏樹滿地落花無路行


道人肩水灌畦蔬托鉢船粟有餘飽飯禪和無一事遶池分食餧遊魚


臥雲室冷睡魔醒殘漏聲聲促五更一夢又如過一世東方日出是來生


西隣母鶴唳無休寉意吾知為主憂養得寉成騎鶴去楊州未必勝蘇州


竈深夜誦蓮花月度墻西桂影斜經罷轆轤聲忽動汲泉自試雨前茶


林下禪関盡日開教人來看臥龍梅山童莫厭門庭閙不是愛閑人不來


斜梅勢壓石闌干花似垂頭照影看白晝雲陰天欲雪半池星斗逼人寒


雪深三尺閉柴荊歲晚無心打葛藤立雪堂前人不見秀雲峰似白頭僧


老禪叢林伯休居得名園幽藏岩壑勝夏絕城市喧除徑去宿莾引池發真源鳳亭遡澗橋梅閣鄰栢軒咄嗟龍象地丹碧峩雲騫恠石洞庭來荒苔洗秋痕散落万竹裡劣若虎豹蹲中有青狻猊主當眾峰尊憑陵鬼神會呀呷風雷奔道人一飯已趺坐蒲團溫來者自名相何有眼耳根伊昔幻住翁千偈波瀾翻作大師子吼洪音殷乾坤師傳一燈出與世爍群昏摳衣雨花外詎厭學繁要知天目下廣闢甘露門平生楞嚴讀衲侶夙所身雖縻塵叅是心了然存睠彼中林社遲暮或徃論期師法檀度此道非空言


萬竹陰陰師子林蒼霏如雪不厭深影當初陽鵉鳳舞響作平地蛟龍吟契機元非擊後悟乘凉已在栽時尋行鞭土酥雖詰屈沛潤法雨尤陰森荀時不傳飡玉法定起每聽貫珠音那知閻浮有六月只緣毗耶無二心眼光固已爍天地王度政尔式玉金老矣蒲鞋尚堪織貧豈藜羹長乏斟養威窟中善自愛解鈴頷下知誰任擾擾塵勞竟何以便應於此投華簮


密竹鳥啼邃清池雲影間茗雪爐炯裊松雨石苔斑心靜境恒寐何必月在山窮途有行旅日　暮不知還


穿蒲尾獨掉唼口群仰波平浸見痕池靜跳聞響漁罛已免捕僧孟每分養落日意無驚識我臨流賞


玄館啟真境紺園閟清香茲神兩地遊乍出囂煩鄉鳥鳴桂花落澗戶秋風凉開士演金偈羽人薦瑤觴亦有詞苑英清芬吐華章愧我自徵起束帶周行山林久在念那期復來翔暌合固知妾去來亦何常誰言道各異妙契宜相忘


雨餘鳥語凉斜陽竹深見頻來非看花借讀高僧傳


吟策頻入院道人知我間尋幽到深處鳥語竹班班林下不逢客城中我見山床數有餘地鐘動莫催還


微微林景凉悄悄池魚出欲去戲仍亦乍深驚還逸行循曲島幽聚傍新荷密不有濠梁興誰能坐終日


客來竹林下時聞澗中琴經房在幽竹庭戶皆春陰孤吟遂忘煙景生逾深


上士棲禪地精藍故有名勝途林屋洞奇冠闔閭城岌岌諸峰秀青青萬竹榮室同圖藻皕地等布金平剎頂靈光集幢隂瑞靄縈梁飛晴蝀入礦踞怒猊獰近悅擁遙憐睥睨橫柱臨經閣暝蕉傍佛龕清井甃氷壺淨地開玉鑑明鉢拘龍伏臥亭接鳳來鳴曇萼還殊菊頻伽詎類鶯庭梅新著彈軒栢老垂纓檞葉欺螺翠榴英妬頳露晨知蕙吐日午覺葵傾磵覆叢生艻渠隂樹列檉藥闌蜂恣繞蘚砌蟻難征風籟吟雙徑天花雨兩楹炊香馴鴿戀屧響睡厖驚日下旛交影雲深磬一聲蘭燈長際曉蓮漏不違更煖觸松煬竈清喧茗沸鐺篆炯重翳幌鏡月獨懸甍僧出齋房靜童歸化器盈蟬號隨梵奏鶴舞逐經行慕境人勤過忘形客倦迎參時機較密定處步宜輕踈濶緣方絕孤高道始成遠閒思結社潛醉顧投盟要適林中趣應存物外情會須來掃石宴坐學無生


開扉近水邊竹石揔堪憐遠想渾如夢重游信緣蝶翻紅藥雨鳥度碧蘿炯即境自亡憲何須更習禪


無地堪逃俗乘昏復到林半山雲遏磬深竹雨留禽觀水通禪意聞香去染心叩門驚有客想亦為幽尋


偶同看竹過林廬素抱忻從此日舒淺碧雲虗泉落後孤紅霞澹澗芳餘放禪時至鐘鳴室施食人回鳥下除勝地每嫌山水隔不因乘興到應踈


方罷文字燕復來釋子居輕颷暑後斜日下林初非無明旦游偶此清思餘適當解夏日群公正安舒或出囊中文或發函中書久論理昭析去談趣冲仰聽歸林翼俯察沉淵魚物性咸自適游心亦晏如


獰面獸中尊奇峰比最真祇堪負蓮座穩載法王身


西曛夕尚明東旭朝先赤為比眾峰高光景常多得


昨吐光不闕今吐非圓圓缺有多小孤峰只宛然


獨立暮亭中齊腰雪幾重不因逢酷冷那識解嚴冬


只尺棲身地寬如選佛場須知九千界元不離禪床


閣中人獨坐閣外已梅開春信何須問清香自報來


古栢畫陰陰當軒嵗月深山僧常笑指應解識禪心


八纔一縷滿室便氳然任使頻舒卷山僧自穩眠


方池開玉鑑炯炯湛虗明瘦影休煩照心凉已共清


一泓碧澄甃寒沁玉壺清裏茗曾來試虗聞石井名


古澗瀉寒清飛梁壓水平夕陽踈雨過留得彩蜺橫


深谷翳修篁蒼颷灑碧霜憶曾玉版風味似篔簹


風生百獸低欲吼空山夜疑是天目岩飛來此山下


演漾靈清暉江山秋斂霏我吟康樂句日暮澹忘歸


堂前未退立到雪深時一夜山中冷無人秪自知


夕臥白雲合朝起白雲開惟有心長在不隨雲去來


問春何處來春來在何許月墮花不言幽禽自相語


清陰護燕几中有忘言客人來問不應笑指庭前栢


一鏡寒光定微風吹不波更除荷芰影放取月明多


圓甃夏生氷光涵數星冷窓有定中僧休牽轆轤綆


翠雨落經床林鳩午鳴後笋出恐人來編籬遮谷口


初看臥波影應恐雨崇朝過澗尋師去端如度石橋


渾沌復輪圍全無斧鑿紋門臨五湖水坐納四山雲


四更棲鳥驚山白初上月開東閣看正在雲峰缺


踞地似揚威昂霄渾欲吼猛虎見還猜妖狐寧敢走


林端斂夕霏泉石閟清景澹然娛人心相看忘日永


空山無宿雲月當殘夜漸出一峯間分光到林下


扁鐍忘機魔外自難入虗圓日夜明一塵元不立


萬竹雲朝合孤亭月夜明鳳來緣賢德非為玉簫聲


不雨自橫空低垂疑飲澗樵子過還驚神僧度應慣


雪中踈蘂開不知暗香發幽人試問時政值黃昏月


蒼蒼庭前栢明明西來意禪翁指示人又在第二義


非假琢磨功泓澄似鑑同朝來蓮葉盡波動覺秋風


鑿傍雲根虛寒深百尺時汲煑春芽為待玄客


几立夜迢迢松堂篆靄銷安心了無法徒受雪齊腰


庭靜起山深隨風舒片影漠漠覆柴床獨臥衣裳冷


秋潭看月還片雨千山暝獨有鉢中龍蜿蜒伴僧定


陽回知幾許問信臘花前月白無言荅如不二禪


特起雲成朵高明玉有輝奇岑映初旭霽色舞羅衣


渴虹飲不足連蜷漸彊縮我來躡其背下瞰無底谷


艸窩雙樹下借與定僧居會待虛空境坐臥捴從渠


升堂獨立時一言悟未徹皓皓雪齊腰凄凄夜寒切


水花覆銀床雲液沁瑤甃一勺甘露漿入口不敢漱


靜看經卷守西寮九十年程百不遙攏摠未來并已過捱排昨日與明朝神存子星猶閃老入毛根雪不消我嘆多時違問訊庭前栢樹幾枝凋


吾師僧中傑述作枯心血讀者生感慨幾回腕欲折春深問霞荊刺彌金沙古木倚清池所喧梟與蛙蛟龍潛未行鸞鳳飛且鳴求我應童蒙覺天雷雨砰有枝可以栖何必雲中稽有水可以飲何須千丈豁吾師靈不昧敢勿努攀躋


天如未獅吼默師子林一旦著書就普聞無畏音師雖逝未歸遺址生悽愴細雨濕荊棘春風勞履杖夜來姑蘇月依舊在松梢不見坐禪人空懸鳥鵲巢誰為短簿君我豈倦誅茅頑石尚聞經吴人豈難教惟慙誠未至誠至眷可苗


月樓風殿靜沈沈披拂霜華訪道林鳥在寒枝棲影動人依古堞坐禪深明時尚阻青雲步半夜猶追白石吟自是海邊鷗伴侶不勞金偈更降心


院寒青靄正沈沈霜棧乾鳴入古林數葉貝書松火暗一聲金磬檜深陶潛見社無妨醉殷浩譚經不廢吟何事欲攀塵外契除君皆有利名心


連延花蔓暎風廊岸幘披襟到竹房居士秪今開梵處先生曾是草玄堂清樽林下看印遠袖窓中挂鉢囊今日有情消未得欲將名理問思光


戚歷杉陰入草堂老僧雖見似相忘吟多幾轉蓮花漏坐久重焚栢子香魚慣齋時分淨食鴿能閒處傍禪牀雲林滿眼空羇滯欲對彌天自傷


何處尋雲暫廢禪客來還寄草堂眠桂寒自落翻經案石冷空消洗鉢泉爐裏尚飄殘玉篆龕中仍鏁小金仙須將二百廽得得支公恐隔年


芭蕉霜後石欄荒林下無人閉竹房經抄未成拋素几錫環應撼過寒塘蒲團為拂浮埃散茶　空懷碧餑香早晚却還宗炳社夜深風雪對禪牀


歊蒸何處避來入戴顒宅逍遙脫單絞放曠拋輕策爬搔林下風偃仰澗中石日休殘蟬外響野鶴沙中跡到此失煩襟蕭然揖禪伯藤懸疊霜蛻桂倚支雲錫龜蒙清陰毛髮爽氣舒筋脉逐幽隨竹書選勝鋪苮席魚跳上紫芡蝶化緣青壁日休心是玉蓮徒耳為金磬敵吾宗旨高尚志在義皇易豈獨斷章編幾將利鐵敵龜蒙天書既屢降野抱難自適一入承明廬盱衡論今昔流光不容寸斯道甘枉尺日休既謝儒玄亦翻商羽翼封章帷幄偏夢寐江湖日擺落函谷塵高歌華陽幘龜蒙詔去雲無信歸來鶴相識半病奪牛公全慵捕魚客少微光一點落此芒磔索日休釋子問池塘門人廢幽蹟堪悲東序寶忽變西方籍不見步兵詩空懷康樂屐龜蒙高名不可效勝境徒堪惜墨沼轉踈蕪玄齋踰閴寂遲遲不能去凉颸滿杉栢日休日下洲島清生苾蒭碧俱懷出塵想共有吟詩癖終與淨名遊還來雪山覓龜蒙


癭牀空默坐清景不知斜暗數菩提子閒看薜荔花日休有情唯墨客無語是禪家背日聊依桂嘗泉欲試茶龜蒙石形蹲玉虎池影閃金虵經笥安巖匼缾囊挂樹椏日休　傳滄海外龕寄白雲涯竹色寒凌箔燈光靜隔紗龜蒙幽翻小品逐勝講南華莎彩融黃露蓮衣染素霞日休水堪傷聚沫風合落天葩若許傳心印何辭古堞賒龜蒙


重來余豈後同賦客何先機捷前三語心清不二禪竹凉青帶露溪晚白生烟寂莫鷗波潤荒泣杜鵑


寄酒何須辭尋僧不必高三杯　磊塊一榻解塵勞五濁皆蓮土諸天摠兔毛溪花與林鳥相對共陶陶


時暇陟雲搆晨宵澄景光始見吴都大十里鬱蒼蒼山川表明麗湖海吞大荒合臻水陸駢闐會四方俗繁節又喧雨順物亦康禽魚各翔泳草木遍芬芳於茲省甿俗一用勸農桑誠知虎符忝但恨歸路長


高閣朱闌不厭游蒹葭白水繞長洲孤雲獨鳥川光莫万井千山海氣秋清梵林中人轉靜夕陽城上角偏愁誰堪遠作秦吴別離恨歸心双淚流


雨滌煙鋤傴僂貴紺牙紅甲兩三畦藥名却笑桐君少年紀翻嫌竹祖低白石靜敲蒸水火清泉閒洗種花泥怪來昨日休持鉢一尺彫胡似掌齊


香蔓蒙蘢覆昔邪檜杉露濕袈裟石盆換水撈松葉竹徑遷牀避笋芽藜杖移時桃細藥銅缾盡日灌幽花支公謾道憐神駿不及今朝種一麻


藥味多從遠客貴旋添花譜旋成畦三椏舊種根應異九節初移葉尚低山莢便和幽澗石水芝須帶本池泥從今直到清秋日又有香苗幾番齊


淨名無語示清羸藥草搜來喻更微一雨一風皆遂性花開花落盡忘機教兔縷金絃亂兔絲別名自擁龍芻紫汞肥莫怪獨親幽圃坐病容銷盡欲依歸


擈地枝徊是翠鈿碧絲籠細不成煙應如天竺難陀寺一對狻猊相枕眠


可憐刺是青螺如到雙林誤禮多更憶早秋登北固海門蒼翠出晴波


僧閣倚寒竹幽襟聊一開清風曾未足明月可重來晚意煙垂草秋姿露滴苔佳何以佇雲瑟與霞杯


荊棘荒凉吳故宮梵王突兀畫圖中地連滄海何曾斷月墮青天不離空螮蝀挂簷秋易雨蒲牢吼屋夜還風越南覊客登臨倦尚賦囚山日月籠


臨昏細雨如撒沙城中官府已散衙空林古寺葉滿地墻角僅見山茶花繫舟未穩復沽酒布帘尚曳河西家老僧開門振高木宿鳥續續番鴉松寮竹榻古且靜人影凌亂燈含葩殷勤小行頗展敬釃酒莫及先烹茶更添香炷侑清啜坐久不覺蒲牢撾三盃破凍聊爾耳俗慮脫臆如人爬浮生嵗月聚散過撫事感老徒興嗟淨方頻來亦夙契敢惜片語償霞


老僧無住着久別野僧家上客空留刺何人道　喫茶庭虛栢樹子簷落欵冬花題句聊申謝相逢未有涯


野梅香軟雨新晴來此閑聽笑語聲不管少年人老去春風歲歲闔閭城


寥寥層構有清陰非在人家花卉深公不乘春宴他處却邀文士到閑吟


暗想前生是藥王此生尤為藥多忙輕烟細雨賫鋤處今在詩人卷裡藏


更無奇石臥庭邊有水空聞是醴泉舊說祥雲平地見今看樓閣鎮寒


六街斜日馬蹄忙自覔幽人扣竹房殘雪未消塵迹少一函內景對焚香


當年結習住僧家對客分泉自品茶欲識道人高潔處窓殘雪炤梅花


古徑無車馬閒門帶蔦蘿秋風吹宿雨日暮庭柯世味逢僧盡新凉入寺多居山未有計此地數來遇


招提切城市寐莫一來尋旅鬂相疑鏡離懷各問琴天河宿殿角月魄漏桐陰自有無生話能淹不住心


人晚寺草樹幸能幽斂性依僧食攤書與病謀春風吹秋影晴日半扉留識我恒居意茲心何所求


竹陰留晚時序属懷人微尚還相勞奇文已自親霜林如與肅心目詎非真秪愧高僧意塵勞屈此身


榛莾荒余步絺衣添夕凉月高秋殿影人過隔籬香物力斯時感旅情終歲傷故交慚問及烟水夢孤航


林曉淹殘雨經聲未啟扉冷螢纔匿炤宿羽不輕飛是日情如聚於身事已閒園想同臥過屐此時稀


無家身不繫散跡在親游漁艇呼同載僧寮難獨留亂山迎去路落木管深秋酒禁當先解醉歌能遣愁


吳門七月七異我山中秋穉塔崇沙礫神燈賽女牛風凉寺裏樹月淡城西樓一叚明河水何年截愛流


吳城第一好山川半醉來登意豁然天際雲開双塔影城頭日出万家宋朝故老空遺宅吳下叢林不記年今日鳧同眺望分明身現宰官前


是處山門臺殿幽禪房花竹更宜秋不知丁氏經營後舊有祠堂今在否


支許從來說共游壇場多學冠緇流龍蛇翰墨驚懷素珠玉詩詞壓惠休祇樹繞園靈籟發雨花飄席異香浮多情為我分茶供肯惜徘徊半日留


僧院幽深野趣饒浮生來此暫逍遙心當初地機方定身戀塵緣業未消滿座白雲秋半簾踈雨竹瀟瀟寶幢金磬明燈畔坐看慈航駕海潮


暇目遠相問古寺且深青苔餘花落双一鶯吟爐存散微篆茗熟獨成斟明當持山酒子客居心居一作


一入梁朝寺香雲白日長倉庚如喜客睍睆傍池塘暑氣風欞減塵緣法界忘况聞烽火息心地得清涼


高丘日暮起松風此夜懷人望不窮不是折蘆滄海上也應飛錫白雲中


司馬相如已倦游故來祇樹暫淹留慈雲窺戶催詩思寶月穿花散旅愁調象定應同慧遠知魚當不異莊周憐余此日方多病蓮社空隨蝶夢投


香剎夜忘松清古殿扉燈明方丈室珠繫比丘衣白日傳心靜青蓮喻法微天花落不處鳥啣飛


高剎長幡敞淨居方袍圓笠照通渠龍興舊額加新牓不見金輪皇帝書


聞說龍興寺多年未扉風林發松籟雨砌長苔衣殿古燈光定房深磬韻微秋風動興一錫向空飛


無家何處南渚有禪扉湘簟閒秋水池蓮墜羽衣硯池滋黯黯竹露淨微微秋燕情如客攙君去槳飛


歷覽唐朝寺松関幾易扉花交珠樹網苔長石人衣秋水依空淨浮雲映日微白雲無所住此際亦飛


政拙暫罷守閑居初理生家貧何由徃夢想在京城野寺霜露月農興覊旅情聊租二頃田方課子弟耕眼暗文字廢身閑道心精即與人群遠豈謂是非嬰


密竹行已遠子規啼更深綠池芳艸氣閑齋春樹陰晴蝶飄蘭逕遊蜂繞花心不遇君携手誰復此幽尋


子有新歲慶獨此苦寒夜叩竹林寺山行雪滿衣深爐正燃火空齋共掩扉還將一樽對無言百事違


亂後僧何去門閒落葉時盡昏秋蟲老齋斷午禽飢罷說傳心法猶看賜碑不知興壞理來此豈無悲


路轉廢垣邊依依市井連院荒晴見蝶僧出午無古佛存唐像殘碑記宋年自悲人境異此地更蕭然


廢寺經行處前人句裡來一朝不戒火百歲幾掄材齋關空春樹池塘滿劫灰舊游真不忘誰掃讀書臺


誰識名林有遠公閑齋只住郡城中詩禪脫悟追靈澈畫墨清虛肖惠崇座上梵隨金磬響佛前燈應寶幢紅相遇莫問三乘道萬法由來本是空


古剎吳城裏相傳始自唐殿高鷹磨頂門啟檜成行布地將千載分燈有數房涵空雲沼淨當閣野梅長塵動無餘法經完室蘊香暫游非久住靈境獨徜徉


徐行山壑外北郭有僧家叩戶驚禪談玄沸鼎茶午風飜貝葉秋色上袈裟亦在紅塵裏千峰興未賖


招提在人境行處隱情滋雲水清溪上春寒芳草時鐘聲空水月天影堦墀鳴鳥滄波隔從之勞所思


城北招提古蕭然鳥雀鄰風幡飄睥睨霜磬出荊榛歲晏池塘淺天寒橘袖新閒居誰避席唯有董常親


言出欣子伴悠悠去景得稍稍來迹斷已尋名僧廬復謁高士館蒲荷共南風池上新葉滿步陰覺衣輕汲冷嫌綆短幸無塵中沒樂此林下欵鳴蜩斜陽歸駕猶可緩


齊女門邊古佛祠小橋流水樹參差偶來看竹逢佳士指點園林說舊時


香林竹樹踈靈鷲古僧居淨几陳齋器名函貯梵書徵觀諸相外幽詠六時餘每到成清坐塵根亦自除


塵海嵌佛地迴塘獨木梁不容人跬步宛在水中央僧間兀蒲座鳥鳴空竹房喬然雙石塔和月浸滄浪


滄浪池水碧於苔依舊松関映水開城郭近藏行樂地煙霞常護讀書臺行追春事花無跡閒覔題名筆有埃古栝蒼然三百尺秪應曾見寶曇來


滄浪池水漲桃花倒映南園雉堞斜古寺日長齋磬蒲團相對掩三車


大雲菴下水蘓子舊滄浪淨眼看塵界洗心開道場芳蓮污不染慧鏡湛無方潭雨涵空碧雲天自景光


城南有約訪招提風雨滄浪只尺迷惆悵一春能幾醉蹉跎四事苦難齊花間細溜沾衣袖道上豐泥沒馬蹄孤貟山僧清淨供一窓離思共誰題


木榻孤雲野望遙秋聲不動夜蕭蕭一潭白月浮雙塔幾樹踈鐘隔斷橋幸有玄言傾客坐何來清磬逐蘭苕頻年道路風塵色却向空門已盡銷


厭見敲蓬雨來尋結草菴土峰新鷲嶺石間小龍潭路繞蔬畦外城當竹院南客懷消不盡一飯聽吾談


僧宅清無敵城南地又偏池光凝紺宇竹色帶青蓮酒德堪消夏詩狂豈碍禪迷襟元不染高枕夢凉蟬


一池風月十亭多費價其如四萬何今日滄浪休問主百年興廢本同波煎茶又勺吴僧鉢濯足空傳孺子歌只在城南自清徹車塵馬足有誰過


言就高襟客幽期興未央寺門當睥睨池水接滄浪野逕三春晚青郊九夏長庭花變新節山鳥愛餘光竹氣開軒靜麥風吹


簟凉寉林留夜梵鹿苑繼朝香投跡同蕭散論心自激昂含情來締賞誰不惜年芳


慶雲古名寮城陰倚金碧迴塘抱高木波影蕩虛壁闔扉自禪誦白石与心不游倐逾年若忘故所歷茲晨兩跡斷始喜一駐屐孤花綠陰底好鳥茗杯側老僧道契濶挽鬚厭多白


杏花初開紅滿城我眠僧房聞雨聲侵晨急起看睛艷對房兩株令眼明還宜夜坐了餘興靜免蜂蝶來紛爭嫣然鉛粉本富貴更借月露添妍清青蘋流水未足擬金蓮影度雙娉婷庭空月悄花不語但覺風過微香生老僧慣見不為意却愛小紙胭脂縈高齋素壁可常有不由零落愁人情


三月十日天半晴慶雲菴裡看春行陶娘李娘俱寞鼠姑照眼真傾城老僧却在色界住靜咲山花惱客情靚粧倚露粉汗濕醉隔紗紅暈明吉祥將落舊有恨急借紙面圖其生明朝携酒正恐謝亦怕敲門僧厭迎


入門都絕市朝心積雨堦前蘚色深坐對老僧無一語唯聞黃鳥短墻隂


北郭名藍舊有名歲長無復百花深柴門日落空流水古木春來長綠陰滿眼風流文字業一龕荒寂道人心野橋詰曲通幽徑短策何時許重尋


城裏幽棲古寺間相依半月便思還汗衣未了奔馳債便是逢僧怕問山


殿堂深竹林間坐戀椶隂忘却還水竹悠然有遐想會心何必在空山


塵跡俗面強追閒慚愧空門數徃還不見故人空約在黃梅雨暗郭西山


古屋無人犬護籬偶拋塵土得幽棲不知何福能消受滿地松陰一鳥啼


市中偪侅有祗林怪是沿街容易尋枕聒鼓聲嫌縣近門簾子覺堂深焙茶火煖香浮屋桁竹簷晴曉曬衾愛此老僧偏靜得塵埃堆裏絕塵心


一借東林榻堪令病骨蘓天香浮老桂雲影落高梧觸境風旛動安禪月鏡孤惟應拋藥褁長此習跏趺


綠野傍叢林鐘聲近可尋逃禪來上相延客聽高吟寶地分花馥朱樓隔水陰笙歌不碍道喧靜摠無心


使君瀟灑上閒金地無塵晝敞關風靜簫聲來世外日長仙景在人間詩成郢客爭揮翰曲罷吴姖一破顏此節東南無此會高名千古映湖山


不悌爭分不義財舊居金碧照樓臺何緣半夜狂風雨暗裏飛錢帛來


不到東林久穿雲覔皎然花開古瓶鐵樹合暮鐘屐齒愛蒼蘚吟笻困白蓮鶴僧定起細飲竹爐泉


斜日上河股殘春投佛家維摩元有榻優鉢已無花桑下曾聞道松間聽煑茶坐來心自適此地無譁


彩雲呈瑞見瓏皓魄初懸殿角東好景盡憑今夕賞故人聊有一尊同地靈競發金銀氣天巧難描造化工香霧滿還散席無窮玉色醉醒中


深鎖禪扉暫一開竹間那復舊池臺歲寒只有庭前栢五十年前見我來


舊日沙彌金老禪白頭我亦異當年見恒河性依然在莫為浮生一惘然


雅志愛雲竹相看如故人瓏動風色瀟洒見天真枕簟開新夏鶯花逗晚春欲將踈性一問遠公鄰


叢竹陰陰覆子城暖雲靄度爪涇僧何處溪頭雨野寺寥春鳥鳴


小院風清橘吐花墻陰轉日斜斜午眠新覺書無味閒倚闌干嗽苦茶


縹緲遊墮不收悠然庭砌綠陰稠院凉僧少音聲絕時聽敲門無自


六月門前暑似炊殿堂深處未曾知晚凉浴罷思歸去更為松風佇少時


殿闍凉吹葛衣檻前梅子雨霏霏清談時有閒僧對手擘椶櫚當塵揮


白日悠悠抵歲遙困來書卷暫相拋馬蹄不到松陰下手弄殘棋獨自敲


茗椀熏意有餘日長人散閉精盧儼然屋角凉風順吹新蟬亂讀書


繞寺松杉近百栽孤花明透綠叢開晚凉却扇池邊立嫋嫋餘芬度水來


髹几新揩滑欲流時時美筆小窓幽自憐多好還成累揮汗為人寫扇頭


修廊如洗斷塵囂白粉墻圍碧瓦寮擁鼻徐成行獨詠晚風吹亂石芭蕉


松堂坐來久脉脉夜方永明月上寒城不照塔輪影


修梁儗虎溪野色分南北遊人來復去群峰聳寒碧


幕幕晝陰合重重涼影浮清風吹不散洒然孤磬秋


潮音出東海風洒松梢夕耳久無聞喧來詎忘


水花涵玉香苦心愜幽素入社方有戒不着窺魚鷺


一室大如斗中有萬古春終為畢竟許誰紉


南枝本無影皓魄閑自照橫斜上踈楞相對成一笑


西林釀天香鼻端來陣陣僧厨飯初熟適此吹花信


携尊尋野寺寶閣帶斜暉人客鳴鐘坐沙彌荷蕢曇花寒不落伽鳥夜還飛醉倚闌干曲看雲悟息機


深秋載酒興偏多遠叩禪關禮達摩世路幾人容俠士空門無法任狂歌黃花不逐天花落貝葉翻疑木葉過為喜遠公能愛客不妨斜日不城阿


金昌城內桃花塢秦淮河曲桃葉渡玄都觀裏千樹多武陵谷口漁郎路靈雲紛紛落地時當初只下頓忘思十方世界亦消歇如人飲水自家知旭公少年了斯性遂與靈雲同悟證因而泉石縱光筆底丹青煥然聖我念心如上畫師能畫世間不可欺若知筆硯資真性直至而今更不疑


夏滿律當清無中景自生移松不避遠取石亦親行經案離時少繩著處平若將林下比應只欠泉聲


常愛人間此會稀話長終夕重開扉孤山猿鳥西湖上懶對寒燈詠式


說到死生處令人羨出家法身終不壞濁世自無涯梵夾金銷字經簾綵散花擁爐待月上溶雪煑春芽


避暑入古寺暫尔遣騷屑心靜凉於秋倏然適晴悅彼哉誰氏子對奕氣爭傑惜其二低手彼此蔑奇着旁觀發冷笑連呼錯錯錯救之不可及流視入寥廊


赤踏上萬佛頂全身坐斷清淨境見大光明徧法界不見三千大千影一時八面俱玲瓏諸塵諸相本無蹤色不是色空不空瑩然塞破虗空中恠見此番寒徹骨無中弄得光芒出驀地省得大年朝即是正月初一日


夏雲何處好啣巵蘭茗陰陰楊柳垂何事遠公開社日正逢摩詰臥痾時竹爐茶熟談禪久寶閣凉生出定遲惟有殿頭明月上空庭徙倚重相思


佛教除六根鼻根幸未絕旃檀一片香觧去眾生劫


自從抱策逃禪儒道相看象外貝葉共是遺經忍草別成書帶


香剎看非遠祗園入始深龍蟠松矯矯玉立竹森森怪石千僧坐靈池一劒沉海當亭兩面山在寺中心酒熟憑花勸詩成倩鳥吟寄言軒冕客此地好抽簪


不厭西丘寺閑來即一過舟船轉雲島樓閣出蘿路入青松影門臨白月波魚跳驚秉燭猿覷恠鳴珂搖曳雙娉婷十翠娥香花助羅綺鐘梵避笙歌領郡時將久遊山數幾何一年十二度非少亦非多


自開山寺路水陸徃來頻銀勒牽驕馬花船載麗人芰荷生欲遍桃李種仍新去年重開寺路桃李蓮梅約種數千株　好住湖堤上長留一道


雲路擁崔嵬深行異俗埃寺門山外入不壁地中開俯砌池光動登樓海氣來傷心萬年意金玉葵寒灰囂塵椘城外一寺枕通波松色入門遠岡形連院多花時長到處別路半經過惆悵舊時客空房深薜蘿


秋山古寺東西遠竹院松門悵望同幽鳥靜時侵徑月野消處滿林風塔分朱雁餘霞外剎對金螭落照中官備散寮身却累徃來慙謝二蓮宮


青林虎丘寺林際翠微路仰見山僧來遙鳥飛處茲峰淪寶玉千載惟丘墓埋劍人空傳鑿山龍已去捫蘿披翳薈路轉夕陰遽虎嘯厓谷寒猿鳴松杉暮徘徊北樓上海江窮一日映千里帆鵶萬家樹蹔因愜所適果得外慮庭暗棲還雲簷香滴甘露久迷空理多為聲華故永欲投此山餘生豈能悞


暫引寒泉濯遠塵此生多是異鄉人荊溪夜雨花飛疾吴苑秋風月落頻萬里高低雲外樹百年榮辱夢中身世間誰似西林客一臥煙霞四十春


望月登樓海氣秋劒池無底浸雲根老僧只怕山移去日暮先教鎖寺門


雲水夾雙剎遙疑涌平陂入門見藏山元化何由窺曳組探詭怪停騘訪幽奇情高氣為德煖春亦隨瑤草自的皪黃樓爭蔽虧金精發壞陵劍彩沉靈池一覽匝天界中峯步未移應來遠公石列坐援松枝


蘚墻圍着碧孱頹曾是當年海涌山盡把好峰藏寺不教幽境落人間劒池草色經冬在石座苔花自古斑珎重晉朝五祖宅一廻來此便忘還


白虎巖前秋已闌黑雲踈雨洗林巒銕花落石泉冷羽井苔深霜月寒隱浦疾帆風去飽踈寮森木曉催丹清齋不許盤飡入辜負湖山冷淡看


我來一榻羨危亭倦步支竹杖輕僧聽鍾聲歸寺急鴉爭林宿壓枝鳴禪機擊撥如鋒起塵袂驅除似水清風定夜虛聲轉杯茶精舍一燈明


雲巖勝剎昔曾游此度忻逢老比丘問法但云無事說談禪剛道世皆浮經堂字沒嗟鸞鳳劒閣池深蟠巨虬說罷夜齋人散後試將公案問堂頭


騑五馬扣禪扉十里臨流陟翠微貝葉藏深秋日靜衘書樓逈暝雲飛縱逢野叟渾無語願見真僧更息機試問此山移得否沒人酬荅獨依依


昔見虎耽耽今為佛子巖雲寒不出寺劍淨未離潭幽步蘿垂逕高禪雪閉菴吴都十萬戶煙尾亘東南


丘壑癖所躭從遊虎踞岩山形藏古寺泉脉涌幽潭遠望悲陳迹清禪任閉菴由來賢達士捷徑鄙終南


滄海何年湧秦傳虎踞丘池空劍光冷墳缺鬼吟愁石碍樓臺仄深草木稠吴人貪勝槩春盡亦來遊


山奇水秀碧交加倚遍闌干眼力賒閣跨劍池飛突兀路盤石壁轉欹斜日移高塔橋邊影風送踈鍾嶺外家傑出人間清勝地老僧終日臥霞


虎丘何勝絕歷刼向千年試劍聊欺眾泓流似可傳楓林自奇古巖石盡方圓物外逢僧話欣同清淨緣


神光在牛斗空賦白雲萹地圻龍泓冷天分錦石圓悠悠蕉鹿夢的的露牛禪再見窓中雪應知宿有緣


林端生色美新晴樓閣依山若畫屏石坐最冝人選勝劍池潛想地遺靈僧松竹冬尤茂寺露霞晝亦冥自媿踰年假麾守一迴方得扣禪扃


入門無平地石路穿細嶺陰風生澗壑古木翳潭井湛盧誰復見秋水光耿耿花秀巖壁殺氣噤蛙黽幽幽生公堂左右立頑礦當年或未信異類服精猛胡為百歲後仙鬼互馳騁窈然留清詩讀者為悲哽東軒有佳致雲水麗千頃熙熙覽生物春意破凄冷我來属無事暖日相與永喜鵲翻初旦愁鳶蹲落景坐見漁樵還新月溪上影悟彼良自咍歸田行可請


日出東海頭光氣踞茲嶺渴心我生塵解后轆轤井寧若將軍拜奔泉酬老耿菁丘專鬼物陰壑襍蛇黽歐冶千金鑄百煉豈重礦似聞神物化後日属吳猛恠既血刃大道就爭騁我行試勃窣鳩杖先祝哽小吳不滿眼坐三萬頃風高塔鈴語石迮蘿衣冷淞水翰歸吳愚溪柳迁永吾非若人徒短句惜流景茶煙寄禪榻美我影散人初無號奚必煩上請


長松遶步水灣環寺據吴王塚墓間瘦石千層開碧玉踈圍十里褁青山壁從地上嶃巖起雲出門前自在閑零落生公講臺下無人說法但空還


闔閭城外小層巒瘦竹寒松數里閒並岸逢僧知近寺入門鑿石漸登山純鉤劍化空池在幽獨詩成白日閑遊客幸無官事束何須齊舫劍昏還


漠漠秦皇不記年尚餘英恨此山顛青蛇久已成龍去白虎猶令化石眠塔影併隨天影轉池光直與海光連倚闌一霎逢僧話又策秋藤下暮


我有家山與茂林閉門肎復事幽尋偶來千古雲巖寺洗盡三生宦海心竹綆不停泉溜響苔花難掩劍痕深秋晴借得重陽意領客登高共醉吟


四顧渺平野孤撑見林丘常疑湧地出儻復海所浮上有千人臺靈縱想前修無情肯深義頑石亦點頭下有百尺淵神光千斗牛陰崖不見日草木亦先秋兩晉多達士東亭抑其流結廬遠車馬寄此山之幽一朝施白足棄去如毛輶矧伊桑下宿肯作賈胡留


平地涌巖壑稜層驚大雄何曾遠人世真欲傍天宮白虎威靈在赤烏緣影空生公能說法音與塔鈴同


晉人事高曠所得多奇僻雲岩佛子廬曾為二王宅當時槃樂地俯仰成今昔林泉亦余好徘徊相遺迹那知非昔人復作登臨客


海涌起平田禪扉古木閒出城先見塔入寺始登山堂靜徒散巢喧乳鶴還祖龍求寶劍曾此鑿孱頑


老龍拖雨過平川曉影初開樹色鮮有片白雲收不盡日高猶在講臺邊


望望古招提茲遊恨已遲池深驚地裂野曠覺天垂聽法人千軰談空松一枝何人明此道惟有石頭知


到晚歸不去因而此宿休雲深千古寺月冷一天秋崖裂池如束天虛塔欲浮最冝初日上高處見


海湧峯頭行徑微芒履欲趂孤雲飛風高木客作人語月出山王騎虎歸傑閣重樓隱見寒泉古木相囙依荒丘王氣豈消歇千將莫邪千載稀


余適偶入城本是山中客舟經二王家荒古覽陳迹松陰始停午嵐氣忽斂夕欲去仍徘徊題詩滿苔石


逶迆度前峯到寺行屢歇齋庖竹外燭岐路松間雪覩永悟真乘聞香觧禪悅欲共老僧言相對還無說


一目四蒼莾突然見林丘飛來靈鷲峰幻出蓬萊洲浮圖高崒嵂石逕通深幽生公講經臺曾聞石點頭劍池杳無底脩綆汲寒流千古詫異傳茲事還是不我來秋向深良苗匝平疇憂國願年豐一稔銷百憂


鱗皴瘦石籠寒蘚千古遺跡意轉新縱使天花來墮席何如緘口過殘春


昔人曾此談空有花雨紛紛遶座寒堪笑空生無伎倆不曾開口被人瞞


蒼厓險處坦然平萬指曾來聽此經若謂生公消息遠一聲啼鳥共誰聽


大包才剖碍人間日炙風吹轉放頑見說聽經曾肯首更須來透銕門關


憨泉一掬清無底暗與曹源正脉通陸羽若教知此味定應天下水無功


靈沼天成非禹鑿玉華時向此中開遊人只愛池中底不覺香風天外來


當年揮麈講何經賺得堅頑側耳聽我自吟詩無法說石頭莫作定盤星


聽經人散蘚花深千百誰能更賞音只好岸巾披鶴氅風清月白坐彈琴


碧泓白石偃樛枝愛水嫌風老更低潭底中間龍影臥一山好處沒人題


皷板鐘魚徹曉喧誰言方外更翛然間日薄寒重未到齋時我正眠


上陟千人座仾窺百尺松碧池藏寶劍寒澗宿潛龍


生公天人師講法花雨墮當時聽法眾片石千人坐山祇常護持山鳥不敢涴野人心茫然傲蕩多酒過醉來不肯歸石上看雲臥


獨宿望海樓夜深珍木冷僧房已閉戶山月方出嶺碧池涵劍彩寶剎搖星影却憶郡齋中虛眠此時景


生公說法鬼神聽身後空堂夜不扃高座寐寥塵漠漠一方明月可中庭


海上名山即虎丘生公遺迹至今留當年說法千人座曾見巖邊石點頭


城西諸山非不奇我遊獨与茲山宜紅櫻春開山後寺白水夏滿山前陂幽况与山不遠鐘皷每到空齋帷雨餘炯中落日下曳杖徃讀頭陀碑兩崖蒼蒼石色古枇杷樹高陰滿池殿燈欲昏上羣鼠塔鈴已靜蹲孤興來即遊興盡迎送豈要山僧知困窮喪亂豈無感正賴此境忘吾悲嗟君何為乃自苦破韉短策塵中馳挂能來亦能晚浦口三日南風吹


憶與青山別幾時雲僧應恨鶴歸遲少知學道貧非病閑愛談禪偈是詩女浣曉江炯淼淼人行暮苑麥明朝風雨還同徃恐貟高僧石上期


深殿幽廊映竹開鳥聲忽斷雨聲催蘚生偏上題詩壁花落還臨說法臺林下聞鐘諸客散磵邊汲水一僧來晚晴更好看山色西閣憑闌獨未迴


日暮松間兩屐過懶殘不出近如何鐘聞下界歸人少燈照空林落葉多別後有思還是妄定中無想不成魔山靈盡意相留客暗雨斜風滿薛蘿


一禽不鳴深樹炯明月下照高僧禪獨開西閣永清夜秋河欲墮山蒼然


前身似是雲水僧餘習愛覔名山登最憐虎阜在平地一丘勢敵千崚嶒缺厓深深翳密葉欹石兀兀纏危藤昔年無事恣賞挂杖叩門來屢曾風廊聽竹移廣簟雪屋煨芋明高燈禪堂素壁醉題滿老衲喜客無嗔憎別來三載困塵土散落略盡同遊朋谷猿清叫煙霧隔肖夢欲徃天瞢瞢幽懷欝抱不得寫一月雨聲眠枕肱相親尚有北郭友材盡齊椘慙滕張君名駒稟神駿王子快鶻生鋒稜竝淹客館挍遺籍雲路萬里違騫騰徐卿亦是瑚璉器遠役又欲行擔簦明朝山鵲定鳴霽跬步可遊何不能一林一澗幽景在遙想与鵲無虧增朱櫻綠筍雖已遇正愛夏木陰層層欲營此行況甚易婦有藏酒魚新出城不必借車馬已辨布青行縢吾儕雖窮自有樂相聚豈比乱撥棄且勿道願賦妙語留傳謄


山遊期屢阻風雨過今春羽偶遂林泉賞仍同里閈親行樹重迷卓午花盡謝芳辰啟事徃非前代僧逢是故人賁金精銷虎氣寶藏衛龍神羽妖魄憐埋玉仙詩看勒珉行年登厨有供村遠寺無隣啟池古寒泉定林喧夏果新賁井名猶記羽樓姓尚題陳羽步策方循澗迴橈已侍津行緣雖喧寐異妄本去來均啟摩壁追高韻應慙繼後塵


落葉雲林忽有香踈花吹雪過東墻居僧記取南風後留箇今丸待我嘗


深夜獨幽尋岩扉落葉深許携陶令酒來聽師琴人醉月沉閣烏啼風滿林應留西澗水千載寫餘音


林下曾相見重來記徃年笑談俱是法去住本無緣山溜泉通脉簾陰竹護烟暫人世事得此共棲禪


身勢兩無妨閑情獨未忘相期移酒艇同宿遇僧房節物寧長好園花已罷芳亂山煙雨外欲望失蒼蒼


山中風景綠陰時但得閒行莫恨遲啼鳥猶能知勸酒餘花應是待題詩且將盡日酬登覽況值頻年在亂離晴雨明朝那可定故人何用預相期


路入斜塘始泊舟喜同故友訪東丘知君暫寓當幽寺念我纔歸自遠州水外高帆沙浦月中餘稻墓田秋臨尊何用多悲感今日相看尚里頭


梅未含英菊罷花眼中無物屬詩家忽來僧舍聞香住却見花開是枇杷


二月韶光半郭元振十日清明前杜牧之茂苑城如畫李商隱美景慚暄妍劉禹錫流水閶門外左上城隅集小船杜子美今朝得游泛盧子諒曠蕩亦所便蘇子瞻靜苑林麓好陸龜蒙瀟洒共安禪杜子美藏山在平陸李德裕樓閣倚山顛杜子美盤石坐千人顏真卿的的乃可傳韓退之劍池石壁仄杜子美蒼林鬱芊芊韋應物東軒有佳致蘇子瞻酌茗開淨筵左上且復忘羈束戴叔倫遇勝輙留連蘇子瞻薄暮方來范彥龍寒水共成鮮謝靈運娛樂未終極阮嗣宗銷魂獨黯然宋之問


古寺雅巾屨具舟約芳游朝晴出西郭午凉登虎丘松逕度遙嶺歷此層級修當時吳王劍硎光裂岩幽平甸俯萬頃閒瞻樹稠頗聞山僧賢飛錫下林陬獨遺方丈室於焉集清流一箄可平生豈惜半日留煮茗試泉冽焚香延宿篝踈雨催晚歸溪波散浮漚


遠客喜舊交相逢乘興游輕帆不用楫出郭望林丘旭日時來暑春服何清修渉世儒生腐尋芳僧寺幽紅塵避人遠綠陰入山稠奕奕文翰英千千江海陬凭高劇弔古濯纓便臨流蒸欝變雷風倚徙客遲留取凉盡酒尊霑濕壞詩篝空濛駕歸舸起滅波中漚


詞臣號仙職使華成清游挂帆出近郭覽古登崇丘高閣白雲度窣堵凌漢修雨餘劍池淨晝長岩樹幽野花背春發林笋當夏稠山名曠百世題墨馳遐陬宴酣匪絲竹吐納良風流陽暉迫西邁吾儕已久留還家坐齋閣香火明夜篝固念貴適意浮生同一漚


海峰何從來平地湧高嶺去城不七里幻此幽絕境芳游坐遲莫撫物惜餘景樹暗雲岩深花落春寺靜野草時有香風絮淡無影山行紛客人金翠競馳騁朝來有爽氣此意誰獨領我來極登覽妙靈應省遙看青數尖俯視綠萬頃逃禪問點石試茗汲憨井意行忘步滑野坐怯衣冷聊為無事飲頗覺清畫永藉草方醉眠松風忽吹醒


清游及新霽緩步得佳賓古木寒泉寺鳴鳩乳燕春山行六七里舟受両三人總是曾經處何須更問津


弱植有緩步同游無雜賓清陰山寺古紅葉石楠春丘壟埋吳國園林閱晉人不應繫舟處猶是去年津


虎是何年踞名存迹已亡塔從林外出山向寺中藏池暗生寒氣臺荒受夕陽更無人弔古來為春


秋日此登臨西風滿客襟水聲翻海底塔影瀉樓心松籟疑僧講莎蛩學鬼吟月凉坐苔石誰信夜沉沉


此山雖小眾山尊半近吴城半近村一壑風龍窟宅滿堂巾鉢佛孫生公說法臺空在陸羽煎茶井不成喚起幽人無限意塔鈴獨語到黃昏


東西両寺今為一有客登臨見斷碑剩水殘山王霸業酸風苦雨鬼仙詩樓臺半落長洲苑簫鼓時來短簿祠盤郢魚膓不知處轆轤千尺響空池


海湧峰頭雲樹盤佛宮飛閣出巑岏虎來古塚金精白龍臥秋池劍影寒禪老說空留壞石鬼仙題雨下虛壇徘徊不盡登臨興更西山晚翠看徘徊集作憑高


虎丘虎踞仍龍蟠出郭先見翠巑岏金玉黃爐刼灰遠檀古林風雨寒僧來引綆動春澗人醉拂花眠石壇為語金坡王學士巨然曾畫此山看


綠蕪迷四野空翠擁千岩風過鶴鳴樹雲龍在潭雨花翻寶座積石護僧菴此地如容我移家住水南


生公說法鬼神聽頑石點頭皆含靈空壇草木青不改只有寶塔鳴風鈴


白衣仙人石為身高居石室幾千春楊枝滴露消毒惱肎為濁世蠲兵塵


一春連陰苦風雨今朝澄霽櫂蘭陼山中白足遠相迎話舊清酣過亭午


穀雨春將暮行山晝喜晴鷲峰張錦繡雁塔鎮崢嶸峭壁池無底虗壇石自平曾聞通海眼久驗韞坤精佛閣層層峻禪房處處清壁間森竹樹林抄敞軒楹周覽窮奇槩冥搜愜賞情麥田雲覆浪柳岸水縈城即是諸天界何須三島瀛玄黃初混沌開闢孰經營宅記王珣施傳詩蘇軾名金仙遺法偈吴子盡荒塋上士沙門宿怡顏松逕迎欵襟香積逕供問侯歲時驚虎影今何在龍光尚爾橫道林常習靜安石獨艱貞新壘思防患危譙備警更每懷同杖安得息戈兵紫燕栖梁近霜鷗戲浪輕風篁存故事來徃重尋盟


野色初分宿霧開中天湧出翠樓臺幾行白厓天邊去一點青山海上來絕景且酬為客意中興不乏濟時才遠公舊與淵明識坐對黃花把酒杯


古木寒泉也自奇清秋風景不勝悲四邊山色圍禪坐一道天光落劍池石上存留英偉迹壁間摹刻鬼仙詩茲遊得奉諸才彥日沒靈巖興未移英偉迹一作顏魯跡


城裏看山看不足花時雪後每來遊洗空塵土惟池水磨盡英雄是石頭此日凭闌聞楚雁何人掘塚得吳鉤東又綠蒼崖樹檀板娥笙醉未休


闔閭陵谷是茲山徃徃遊人不厭看草長荒丘曾虎踞藤牽古木作龍蟠七層窣堵穿雲破百尺轆轤翻水寒今古入吟無限意海天秋色滿闌干


闔閭城外梵王宮古木寒泉起壑風劍去有靈山鬼泣池深無底海神通轆轤夜捲聲連曉窣堵光搖勢插空千古生公臺畔石不知消盡幾英雄


王珣舊宅今為寺碧瓦朱闌塔影重劍峽金精融白虎經臺石礦悟黃龍月宮桂子秋前落雲碓松花雨後舂應恠老僧時出定半山青處作崇墉


宿草山上丘當年見說虎來遊塔何曾動誰留影石不能言自點頭隨地高低都是屋近城來徃亦通舟無邊落日蒼茫外管領闌干一叚愁


海一芙蓉一朵青天開南國梵王城池空寥泬星辰近樹接霞境界清百尺浮圖籠寶氣千年石獸據金精夫差句踐俱塵土猶有英雄習用兵


吳晉豪華冷刼灰竺乾金剎壓崔嵬玄黃半夜虎精泄紫翠一峯鰲背來池水暗通滄海入岩扉寒枕白雲開輪蹄未散鬼吟寐萬壑松風僧定回


四野天垂幔孤峰地湧金朝來講臺潤日午劍池深曲徑穿紅樹長廊蔽綠陰小吴亭子好誰繼老坡吟


寺古多佳致乘閑遠訪尋樹根搘殿腳塔影落池心坐久雲礙石吟多風滿林相看已迫暮鳥入深


故人湖上至虎阜共幽尋池前王骨臺荒古佛心汲泉修斷綆供掃空林對景情尤悿青燈話夜深


吴門古蘭若佳友約重尋樹長千年石墳萬古心飢鳶落日喜鵲集空林不覺徘徊久鐘聲出谷深


獲枉雲巖作清風欲萬尋了無蔬笋味真得古人心王几逢荊石龍門獲嘯林吟成四羙具愧我未精深


吴山名勝處獨說此林丘人去劍留跡僧來石點頭蘇臺千古月蕭寺幾番秋岩壁寒泉響轆轤聲未休


方亭枕石泉清興入詩萹風緊鐘聲遠日中塔影圓鳥驚曾宿樹僧悟未禪覽虎丘景吾生自有緣


不謁閭丘謁虎丘幅巾藜杖興悠悠飄蕭白髮三千丈來徃青山八十秋寶地近曾為戰壘劍池今復屬禪流老僧知我題詩意也學生公石點頭


有客題詩海湧峰高懷渺渺托冥鴻句吴伯業荒外梵塔觚稜杳靄中石坐千人庭可月劍埋三尺水還風目前無限登臨意古木蒼藤呌郭公


著登山寧憚勞樓臺重翫一周遭劍池下見蛟蜒碧寶塔平臨鶴背高窅渺吴封難極目凄凉伯業謾揮毫把杯別有踟躕意不為西風歎二毛


萬斛盤中一寶珠滄溟淺去　見蓬壺風怡禽語鐘梵水引蛟腥上轆轤古木垂根縈斷石歸雲際晚識浮圖於莬何在魚膓化只有生公夜結趺


濯足巖前憩隂誰留勝槩到于今金精虎嘯山椒裂劍氣龍空海眼深苔石濕雲昏古篆松風入水吼潮音老僧欲寫清凉話難學刻舟人苦吟


虎丘共作五年留幾度相携上小舟楊柳春橋半塘寺芙蓉夜月百花洲長林放隺閒支遁一室編蒲老睦州此日獨懷徃事空山草色不勝秋


路出女墳湖驚蹕霸王驅靈池飛辟歷枯塚走於菟老禪猶點石仙鬼只疑狐祖龍來發閟銀海又飛鳬


海湧峯頭行徑微芒履欲趂孤雲飛風高水客作人語月出山王騎虎傑閣重櫻隱現寒泉古木相因依荒丘王氣豈消歇干將莫邪千載稀


紺宮高涌碧崔嵬曾是秦皇駐蹕來虎石半銷金氣盡翠崖中斷劍池開岩僧掃月千峰淨山鬼吟風萬壑哀老我登臨春已晚落花吹滿講經臺


欲覔闔閭墓風霜殿閣秋越平吴亦盡劍去水江流字缺碑銘古雲深竹院幽無心唯野鳥不觧徃時愁


一丘探勝有延坐竹間遲石肯生公法山銜短簿祠海雲千片冷湖月半規奇寒色深秋外西風落水悲


余適偶入城本是山中客舟經二王宅弔古覽陳迹松陰始亭午嵐氣忽斂斂欲去仍裴徊題詩滿苔石


野岸維行舟步此金沙地孤墖出雲杪眾木攢古意蹲虎今何之裂石浮劍氣俯仰成古今人生樂為貴所以高歌飲聊復慰身世


海湧如來室清凉即五臺春風山頂雪飛度鴈門來


生公聚白石麈拂天花墜可憐塵中人不觧點頭意


海湧危峰翠拂天瘞來池劍化蜿蜒樓臺隱映王珣宅石荒凉陸羽泉古塚月明無踞虎芳林春靜盡有啼鵑名山勝境関情久秪為尋燈一繫舡


欝葱臺殿倚斜曛色嵐光杳莫分今夜名山當借宿不教閒却半床雲


坐穩娑羅室行衝薜荔砥轆轤修綆斷睥睨古城連廷珪禊飲逢今日芳游憶去年啟更須捫膝住茶話趙州禪宣


招提憑崇岡石壁根深虛躋拔層顛歷境壞劫餘清商振穹吴爽氣棲平蕪雲消初旭吐木落遙峯孤幽潭積水黑修綆斷轆轤劍光欲飛騰神物相有無金精幻龍虎寒沉雁鳧空令弔古人觧嘆英雄愚况於良辰及感我芳情紆戲馬未足樂采菊良以娛不堕軍幘寧方士茰長楫當者永與山林俱


夕陽繫纜有餘輝入寺登登曲逕微孤塔白雲平鳥背踈林黃葉映僧衣臨池吊劍寒泉在捫石尋題古刻稀便欲留詩補三遇三次有圖于此眼花燈影不成揮


一寮峯絕處一衲一吟身忽爾有生內然無此人風翻破經卷雲護舊床茵只有青山在如如似佛真


日散林霏見虎丘故人清約此間遊望深綠樹知藏寺吟遍青山始繫舟塔院風來花似雪劍池春到水如油酒闌不盡吳中勝老衲相招更倚樓


蒼崖題字半留痕笑倚東風酹一尊寺主繞山開竹牖園丁随路作花村聽經石古苔生繡劍池深水不渾入眼有詩吟未得天機都属隱候孫


三度來甞陸羽茶園丁曾此薦氷爪遊蹤語客真成夢醉眼看山久作花舊榜詩随塵外刼遠身似海中槎殘陽塔院翻多興欲典宮衣向酒家


名山不用多粧點景物由來自有真客到山巔僧未覺野籠鳥啼頻


登覽春之暮來意轉遲講臺標舊石劍影沁寒池故事那能記深遊不可期迴舟憐湧興紅燭傍烏


看山來寺裡古意獨難忘高閣雲千頃中庭月一方澗泉沉鶴羽石壁閉魚膓無柰銷亡恨萋萋百草長


勝地遙相引清川澹自臨散懷盤石大洗耳劍池深僧氣饒雲月巖居傍竹林坐來神易愴松籟莫哀吟溪門藏曲隖入寺始知奇石悟生公法山傳白傅詩浮雲催短世短褐傲清時蓮社容吾酒終當共爾期漫踏書臺路那逢講席人泉爭惠山品地避子城塵幽林雲隱見峭壁玉嶙峋本性冝巗穴勞生負此身詩書貧自得雲水老何厭世味僧邊見山容雪後添狂摩試劍石醉眺大吳巖莫笑期緩名藍客易淹


遠游訪名山虎丘得初溪門乍深隱石徑轉崔嶪陰壑注鳴泉風林振踈葉巖僧觧將引探古恣幽躡波沉真娘魂冷生公業傷哉劍池名秪見寒流渫酧酒呼千將千秋激豪俠


近炤開重閣游人在翠微石闌延暝色帶春暉卜築容長徃安禪喜獨白雲吾托暮茲地掩山扉來游每披豁春乱百城雪霽催帆席花深到谷泉雲霞通一徑鐘磬諸天坐接山僧醉浮生秪自憐


每到丘中寺偏令思惘然登臨千古後容與一尊前鐘梵空度樓臺眾壑連惟予獨徃意留賞白雲天


風至開山闊雲臥佛床薄巗施易踈竹進牀凉醉益狂奴態游偏傲吏長興酣公莫舞秋色起干將


松挾春濤萬壑呼忽看飛鏡挂浮屠穿池倒映芙蓉紫立石寒侵薜荔孤不盡澄光行處得欲觀空色坐來無生公倘有門徒在醉後藜牀許借扶


山僧業靜者翛然無世氛朝淇澳雨暮浣瀟湘雲老可湖州筆為竹寫清芬况有王子猷英標冠人群自言讀詩處何可無此君我來憇其下流颸散餘醺其人不可作太息讀遺文新粉含幽月蒼翠欝紛紛截作凄凉笛凄凉安可聞


谿東進艇穿蘿蔓石上披襟候月明塔影高凌池水碧簫聲徐裊渚雲輕瑤臺聊復攀瓊金地那知化玉京巖戶欲渾忘絕勝銀燭照閒行


上方啼鳥夕陽中夏木陰森殿閣風日日遊盤殊不倦閒身贏得老禪宮


暮靄沉沉翳古丘山僧相對澗花幽沉香井杳藤蘿密自踞寒巖漱碧流


栖山江上寺照影水邊身松壑流踈磬香臺到野人風輕蟬急暮雲杳鶴辞塵高閣藤蘿外群峰倚碧旻


光風初變長林綠宿雨真添列岫妍上界香飄頻眺望講臺石淨獨延緣坐聴谷鳥晴相喚行着春衫煖自便修禊幾多遊冶客盡依花塔禮金仙


江南秋思晚木葉未全飛令節登高去空臺過鳥稀殿風茰佩冷林日菊花輝自喜投簪早名山遂所依


野人雅志好名山家傍名山咫尺間丘壑不妨高士共琴樽聊借佛廬閒談經石在雲英淨瘞劍池荒草色班新碧陰禽語樂層厓突兀任躋攀


溪頭曉雨遽生凉日射高林草光千里河山遙挹翠半空臺殿揔聞香石間雲起龍猶蟄竹裡風生鳥欲翔蠟屐長遊心不倦幾回思臥贊公房


人生良會古來難仙客從翠嶺端禮斗洞邊逢赤鯉步虛雲外翳青鸞歌傳美酒香生座鐘落空山月滿壇一塔千燈光萬里半空凉露倚危闌


木落霜寒山已秋林間坐聴晚鐘流生公臺下千年石飛盡閒雲悵獨留


生公臺冷月明中醉臥臺邊萬壑空飛盡閒雲天似水佛鐘遙度劍池東


一片寒巖十畆平竹房盡掩月華清金銀宮闕分明在恰似蓬萊頂上行


雲山雿淨無塵葉落林踈月映人夜半竹笻扶立久隔愛聴越歌新


裊裊清香滿碧霄絳河無影斗沉杓上方月逈千山逈白霧初升似海潮


閒入春山美白雲李花如雪草初熏新鶯樓外啼偏切似勸遊人日醉曛


幾日春陰廢宴遊日斜乘興到僧樓樓前溪水應相惜蕩漾殘花不肯流


山中試聴鳥声新借問韶光已半春詩句醉題岩石上詫他城市未遊人


花紅爛熳似紅顏春到來遊醉碧山清遠澗邊千嵗鶴道人元只在山間


少日棲禪縹緲峯白頭來住虎丘東層波夜汎湖心月一鉢晨趨海上宮階草盡衰松自老門蘿長裊路還通淹留城市相過少聴說楞伽萬念空


昨夜吳中飛皓雪變幻江山悉澄徹庭前玉島偏可憐風吹滿簾明且鮮誰謂江南非塞北重裘不敵冬寒力我思美人欲見之惆悵山陰雪夜時扁舟曉榜江頭路皜然一色氷差差差差若可聴沙瀨鳴清磬茅屋柴門玉琢成飛鷗宿鷺珠相映帘颺江頭沽酒家行人道絕唯啼鵶黃蘆白蔣依長渚紅橋斷港栖枯槎虎丘名山欣不遠與客携笻上層巘十層傑閣雲霄中百里玉田光烜烜虞山澹川邅迴對此彌覺心顏開長空無窮一縱目怳如滄溟浩蕩波濤崔巍洄旋起伏騰躍摧洶湧出沒不一狀彷彿瑤圃金銀臺歘然長風扇平莽遠近銀葩開銀葩飄落滿天地又如瑤池之萬鶴紛紛泊泊從空來須殘英入牖却疑龍湫瀑布散巖壑飛濺沫堕地成瓊瑰斜陽煜煜林中度西望群峰但霧把杯長嘯懷昔賢何胤王珉在何處回首千雉夫差城帆檣如馬遙縱橫洞庭石湖失迤邐屧廊香徑埋崢嶸坐久歡多還起舞酒醱杯深不知數人生樂事安有淚呼鷹逐獸非予伍何必辛苦弱水蓬萊山吾家虎丘亦可盤明朝雲凍雪仍集請君更來容與玉鏡氷壺間


晝長山徑木蒼蒼溪水平堤草滿岡惆悵獨尋僧院門一枝薝蔔對禪床


萬木陰濃乳燕飛楊梅山上紫仍肥煑茶試汲三泉水飽看斜陽竹


客裡逢知己名山夜共燈撥雲穿古逕乘月訪高僧翠盖林間瑤華石上燈今霄此良晤千古幾人曾


新堂在舊峯僧引駐行縱白石雲千頃平疇錦數重晝遲天界淨春暮野花濃佛國應非遠談禪覔正宗


叢林佛日長霽景共徜徉水漲磯全掩煙深閣半藏神幢驚魍魎法皷亂松篁偶爾逢玄度躭詩愛我狂


輕橈閱氷渚長嘯入山萬壑驟迴合千村殊悄然色彫僧臘光徹覺花天敵冷呼旨酒沽鮮喚釣船清時矧福地嘉宴且多賢茗試僊人掌烹陸羽泉高壇叅白足澂境耻皤顛不及青蓮士何能白雪篇梅覔瓊蘂雲竇珠淵更惜金沙閟仍觀石鏡圓愁為巴蜀水兆卜聖王年豈云邁風流誠所緣玄通空相裏普照灋華前龍笛吹寒去犧尊薄暮旋琴高術艱得許邁意彌堅前賞蹟猶在後游心已懸神魂清自漱雅調竟誰宣祆祲氛初滅樵蘇泣未憑高結長想弔古恣留連切玉昆吾劍沉埋空太憐


而我隱淪客尋真白玉宮林通江店月樓得海颿風蓴膩溪綠楓酣市酒紅喜逢曇域士携手翠霞中


青山一片石三十六禪宮浣心金井水吹面玉蘭風松露作春酒藤花嘰紫聳欲為黃鳥聴趺坐綠雲中


綠蘿裏山之幽美酒高臺豈暇愁塔火連天照雲海溪燈月映山樓池開法鏡青天烱林吐曇花白露浮逸興欲随聞法鳥朝朝飛上紫峯游


清凉最喜空王地偃息唯投闡士家柳隩雨晴虹出海蓮塘風靜鳥啣花石壇試續三生語法井還浮五色瓜雲臥翠微真境處綠蘿新月聴啼雅


碧山吹雨濕樓舡松葉藤花滴暗泉雲水閣前僧不見鐘聲寒咽一溪


汗漫甞期閡九垓生公臺殿雪山來分明姑射僊人境笑殺梅花冷未開


淥水迴洲生荻芽輕舟飛雪訪僧伽山光白繞空王殿疑是當筵雨覺花


名山遊賞競芳春簫鼓舡來夜接晨試劍石邊看舞談經臺上聴歌新空門竟作繁華地禪客難修淨覺身莫謂此中可長住白蓮池上即迷津


我愛虎丘雲去來初無心遊人嘆霸業削壁多唫我愛虎丘月清光鎮澂徹悲欣幾萬種普照無分別我愛虎丘石談經觧點頭生公去不迓長抱白雲幽


青山亦似隱吳門洞靄煙霞欲互吞虎氣尚呵盟長墓龍宮舊敞給孤園石瀬妨僧定松濤洗市喧敢向登臨陪賦手禪心或許證風幡


因尋白社禪宮野興難随暝色窮古徑松篁幽碍月上方樓閣逈含風吳歈每烏栖後梵唄俄驚鷲嶺東莫向劍池嗟劍去佩刀光氣耿摩空


孤帆落處即登臺匹練光中首重迴舊苑靈峯標海湧東林精舍倚雲開劍痕轉恨雄圖麈尾誰傳祖印來所以酣歌冝達坐深五馬莫相催


生公臺上雨花新時菊霜楓映畫輪終古金銀沉夜壑何年風雨嘯延津姓如玄度耽名理宦似王弘愛酒人若道虎谿同虎阜應知頑石點頭頻


黃葉丹楓覆碧苔祇林煙暝寺門開龍潛劍壑雲光冷寉上經臺月影來半醉吳姬歌子夜多情野老餉春醅同游大有驚人句不數當年謝眺才


青眼看山似舊歡入門便觧鹿皮冠歌聲繞壁松風細劍氣騰波竹日寒落盡杜鵑花事晚浮來鸚鵡酒杯寬綺羅香散蒼苔靜更愛彈經玉漏殘


木末已蒼然微陽挂客舡雅人影外鳥宿塔燈前宴坐經行地默叅歌舞禪厭厭清夜咏月到可中圓


片石平開鏡清尊共倚欄鐘声廻岫遠松色灑衣寒冥悟空塵幻沉吟坐夜闌劍池孤月堕直作寶珠看


勝會堪相慰名山偶共登慈雲籠萬象法雨沐三乘紫潤池邊青廻石上藤教愁黯淡不减氣憑陵扁舟吾自適彼岸已先登雨色迷初地雲心悟上乘花霑紅堕葉枝濕紫埀藤說法空禪剎催詩憶杜陵


五湖為客久一壑繫人思草惑真娘墓松留短簿祠風華轉自惜霞賞夙相期獨徃猶茲日金蓮花滿池


山意此時見天心孤月輝樓臺佛炤竹栢儼神威潤浥波文細清舍石氣微生公何法說併與點頭非


樓居靄間長夏恣高閒日淺傾崖雲移度檻山去人從禁足近佛自修顏尚媿生公石聞禪即觧頑


落盡池蓮白山根鎻碧霞可能明月夜天女散秋花


經翻天竺寺法轉雨花宮却憶維摩老無言萬法空


世網何悠悠生魂滯枯魄嗒然肯無生乃是山頭石


幽亭可月圓法鏡湛空玉滿山桂氣清如來現金粟


山有梅上人梅開一樓雪翻恠煑茶聲夢斷羅浮月


佛氏談空來那知石堪語回首生公臺殘經暗秋雨


空亭立孤巖古磴攀雲上巨靈剷奇石千尺瑤臺敞寶塔炤潭湫紺宮出林莽流螢生暗輝落葉遍踈響山月忽在筵溪風送蕭爽霞膩嵐翠歷歷寫人掌秋色良可飡璚漿落清賞鳴橈下天末烱然客懷朗


泊舩真娘墳晚覔陳頭陁頭陁逃酒不可見山樓恍有諸天遇諸天微茫白雲裏生縑忽忽圓光起丹青潦草翻逼真真宰憂愁化工死龍頭火髮恠有神八臂三睛玄入蛙筆端倒却須彌山狼籍天花飛墨水剡公飲我梅花樓諸天擁坐皆舊游乾坤都幻佛更幻只覺醉與禪机投提壺欲喚鬼子母把酒咲酹羅頭玉皇之天作帝釋籹同婦女如羞釋迦老子太游戱大道叵測心悠悠酒闌卷畫天亦滅樓前萬界吹輕漚此画不易致剡公真好事綠酒青青茶引得陳郎技陳郎神品故不多多者盡冐宦家字山僧但乞山人名一點吳山留古意君不見施錢百萬開眼光筆落江東瓦棺寺


千尺崩崖塔影橫翩翩紅毳上瑤京却疑身堕嵩山壁一片朝霞雪上明


海晏山亦空人間禁方切那知繁華地翻使歌舞闋幡影從紛鳥聲為松蘿鎖暮臺殿飛寒雪我來叩禪関関僧亦生滅願令清淨身不作豐干舌放寉欲來試劍已摧折苔封壁上文虎踞地中穴憶昔刺史游嵗月曾不徹如何分巡者雲霄邈孤潔山靈應獻嘲石鬼示長訣對酒幾断膓微吟寄愁絕


轉徑尋幽趣虎亭藹翠勝依高節賞名借此君緣密綴岡叢乱踈標軒影懸林峦廻澗合蘭若鎻筠偏說法龍疑聴談空鳳欲旋攀蘿褰秀色停盖浥華鮮杯酒玄情洽歌吟逸興傳雲簷留鳥篆鎮日對娟


海湧孤峯作講臺誰期世外亦塵埃人初逐境未去石早聞經觧本來林鳥似諧謌管沸山花不間綺羅開秪餘後夜空如洗殘月踈燈點碧苔


林棲同倦鳥山寺晚鐘殘霜涸秋潭冷風踈夜寒榻方懸半偈錫更指長干欲就浮丘聴難禁別寉彈


長至陽生候葭官飛登山上天目踏月借魚磯有口猶為累無家未是中看寉洞片石尚皈依


誰知丘壑美別在彈丸封貌與心同古言將法共宗開門迎一水鑿牖納踈松喜得翻經暇時過問所從


說法今終席千人夜半臨直承言外旨先斷去來心桂子飄香雨寒蛩亦梵音行行明月下頓識自家珍


參差臺謝石岈千頃雲邊石已斜幾陣鴉翻聚葉半林殘雪練梅花平東極滄溟濶山勢西連震澤賖古木蒼難應接又升新月在微霞


小逕蓬門直到堂松風蟹眼煑茶香堦前秋色翻紅葉盆內菖蒲覆六藏


生平何處乘秋爽選石終宵坐翠微緫向虎丘償月債不從人世挹清輝


祗樹容人差過半袈裟布地曠無多可信流光滿塔影將斜奈月何


片石虎丘舖月坐千人坐上叩生公當心悟處頭重點可月時時是可中


佛鐵園中鐵花老僧便挂鐵袈裟寒光卍字胸前現金粟原來是故家


朦朧上寶剎想像得金繩緩踏生公石微窺大士燈熟眠厖自樂度竄鴿多憎蓮座殊堪禮無人剝啄譍


海湧一峯晴躋攀石鏡平轆轤盤劍氣簫鼓雜經聲斷嶺浮雲薄連城返照明香臺今罷講何處証三生


移舟七里郭忽見一林丘埋劍金成虎談經石點頭梵城珠樹合天鏡法雲浮即有笙歌沸無妨洞壑幽


近山滕選及佳辰列坐平臺倍爽神一壑風秋在諸天凉雨夜消塵扶笻不畏登山屐假盖偏冝折角巾莫恠桂香雲外落宵分還見湧氷輪


名山近郭日紛紜過雨來登景物分蠟屐偏宜邛竹秋鉛華都洗石榴裙千年劍氣池頭月一壑鐘聲座上雲此夕遠公蓮社裏可容無酒醉陶君


六鼇排浪作樓臺飛渡江城梵宇開一自吳王埋劍後重逢何胤講經來林峦不與繁華隔煙雨猶聞簫鼓催安得天風引舡去忽令人世有蓬萊


五月遊山澤凉風滿劍池仙舟元並郭禪境欲投師座冷生公石庭荒短簿祠巨源猶未起寧負竹林期


平堤新水待停舟山逕蒼深托暑游石上歌聲須入夜池邊草色已如秋凉依鐘磬一久晚愛嵐片席收劍氣已沉莫復問月明杯杓再淹留


一阜立清溪高華凝四時石存今日悟地積古人悲霸氣沈金虎幽花徙劍池徘徊蒼磴晚翠影落紛披


清人住丘壑山水有靈暉墨色照青嶂薄凉深翠微墻低孤塔見院靜一禽飛鎮日埀簾坐山僧無是非


丹梯倚雲葉珠樓立巑岏俯躬睇川陸翱翔遡空瀾平埜引凉翠淪天測高寒纂纂禾實晚瞱瞱秋林浮雲眷遙族暮色修巒虛氣信所聚靈響來無端納納萬象泯冥冥一機閒境會愜群娛目盡無涯觀


酒氣人暮益渾千人石上月昏昏當年幸悟生公法淨穢都不二門


萬棲禽夜不寧啾啾如恋復如驚乍聞有寉浮圖頂仰視長天唳一聲


野寺蒼外踈鐘隔竹聴香深諸佛座花護一床經引長洲綠雲來茂苑青緇流非羽客亦觧換黃庭


一襟青氣足此夜豈人寰醉影松杉下吟身風露間秋懸當殿月雲宿近城山明騎鯨去飄然不可攀


息程來借贊公房暫泊扁舟向石塘苔逕蘿浮竹翠風簷花雨天香僧依法座持仙梵人扣禪機入道塲明訪虎丘應不遠雲邊樓閣擁青蒼


童子經聲何處聞半塘山寺塔猶存一從白骨埋龍首幾見青蓮起舌根古佛殿低松柏偃老僧庭靜乱鴉翻人間火宅方炎熾何日焚香與細論


酷暑侵眸欲休登臨古剎頓忘憂半塘流水千年碧一榻清風六月秋雲外好山連復斷樹頭啼鳥去還留塵心從此俱消盡縱有沉痾亦瘳


廣福橋邊碧玉流上人清隱在林丘檀樹底香風動記我曾來泊釣舟


古剎半塘幽欣然一繫舟北樓京國眼南粵障山愁飛霰侵書軸甘泉慊茗甌老禪緗帙舊靜展得忘憂


南地隨緣久東林幾歲逢暮山門獨掩春草路難通作梵連松韻焚香入桂叢難將鉢分寄白雲中


寶剎琳宮自古今綵雲深處見禪林遠丘素靄連天淨近塔浮光接地陰縹緲曇花僧入定蕭踈翠竹客初臨閒來試掬塘心水一洗悠悠世外心


一春強半忙中過七客相將靜處行落盡梅花連夜雨不知芳草滿堦生


城中步步無閒地忽聽鐘魚便可人不用沃洲深買住老僧心遠自離塵


散步尋幽水石間半依城郭半依山老僧一見如相識啜茗留題不放閒


林下衣冠儼列仙叩門來訪靜中禪那知半餉玄談處脫却塵囂別是天


凭欄千里見秋毫天外剛風欲裂袍聲雜人禽迷下界氣凌霄漢眇危巢獅山霽色開三面虎阜昏鐘出半老衲自知留客意預持萸酒勸登高


僧房不盡虎丘餘又占東溪兩院居佛惠久隨秋水定塵心聊對暮山虛瓶罌處處看花集村塢家家種樹書莫道離城仍咫尺歸舟不發意何如


滿塘秋影白雲飛流水禪房一徑微勝地因緣何可負離筵賓主忘生愁北海樽無酒要待東山月有輝時客皆憲愛菊酒盡約以月上分手故云兩度能來真偶爾莫言留帶勝留衣


修竹蕭蕭繞浴堂到來塵刼一時亡白蓮漫結招賢社赤脚須登選佛塲無垢久離恩愛想同流誰笑祼程狂傳君一勺曹溪水為濯尼珠萬丈光


路出閭門五里餘半塘橋外有禪居水通雁蕩市遠山近虎丘宮殿虛風度寒沙平鳥篆雨踈黃葉濕蟲書尋詩賢遍招提勝惠遠東林恐不如


百佛蓮花現澡堂多生心垢了難亡自家冷暖菩提水舉世塵埃傀儡塲被髮倮蟲風太古酬薪山偈語踈狂出來更不煩冠服松下逍遙坐月光


天空塵蹟絕纖毫不管飛雲亂濕袍剪刻煙霞明府句拮据松栢老僧巢風傅蓮漏譙三鼓月轉村塘水一托寉王維因久假未容人易挹清高


一自投間五載餘今朝始過老僧居松杉影裏纖雲淨雲水光中萬象虛簷鐸引風如對語庭蕉擎露不中書夜深好景無由會落得萍踪碌碌如


柔櫓咿啞鳥亂飛依依燈火隔林微廊延月色僧初定船載鐘聲我未不假禪單眠魯望但將詩句畣玄暉雖償平日清游債玉帶何曾換衲衣


高幢賁巗室荒長光榮薙草容珠履分泉滌酒觥雨傷諸壞風撼萬松鳴莫笑貪孤臥前身竺道生


野寺秋高爽氣森顧停舟入寺一行唫戴佛青擁晴頭螺小雀舌香浮玉盌深載古殿幡幢裏圖影碑菭蘚亂松陰戴我來欲學攢眉事帶須留舊束金戴


寺前流水涴晴沙寺內清風不用賖靜坐　妨到日落勝遊不覺是天涯蓮香入席供　草竹影浮杯浸酒花却笑此身渾似寄萍　明日又誰家


夜宿半塘寺惟聞塔上鈴老僧行道影童子誦經聲竹密風猶逕幽月愈明瓦炉香断一榻洒然清


夙有山水慕苦為形役拘澹茲夏日永聊得狎浮圖攀雲凌廣閣靄靄見吳都諸川散林上平野欝芬敷法花垂縹緲晴來動虛無火下方襍昏明時態殊境超自生樂疲心忽重蘓因傷人世子擾擾即長途


火度青槐雨虫吟碧凉停驂游上剎響屧借虛待月坐松際携尊襄桂芳江湖來雁早五夜度微茫


角巾纔下虎丘重問雙林野溆邊花雨滿川聞誦唄松枝橫戶認年山橋月炤行人度風閣鐘驚老鶴眠秪愛閒遊消世慮空門堪結白門緣


城下寒江抱古臺臺前珠閣枕江開羽衣倚檻中天立華月穿雲渡海來殘雪未消西嶺凍野梅欲綻艶陽催與君未老先投紱同徃青山嵗幾回


凍雲殊欲雪老樹苦多風野寺無人到香但滿空鳥集林端朔風生暮寒市霾落日苑竹掃空壇佛廬寒寂寞無事一相過閉戶長松下經聲出薜蘿水色浮空靜雲華入院輕江南寒尚淺階草向冬榮


莫謂干戈見面稀日斜携手到僧扉片帆依樹山前落一鳥背人江外飛雲沒青蓮經語石堆紅葉釣竿嵗寒共識丘樊樂始信西山爱採薇


憐君猶寄寺余作渡江人去住同無著逢迎總未真休嫌僧意嬾莫過酒家貧草草橋邊別誰知最損神


香閣諸峰抱花宮一水深雲如來接引僧似畏招尋寶樹風金搗銖衣玉露侵道林何處是那識宰官心


長洲苑外草蕭蕭却憶重遊歲月遙唯有別時因不忘暮踈雨過楓橋


茅屋三間冷似水頭土面十餘僧掃除自己閒枝葉不打諸方爛葛藤就手揭開新嵗曆和光吹滅舊年鐙頂門別具摩醯眼越死超生似不曾


雨後溪水溢黃流行地中輕舟何迅邁沿波兼順風碧蘆幹始長柔桑葉已空瞬息抵山曲窕微徑通青林夾道周流泉響幽叢多慚眾衲子前路相迎逢禪居新結搆斧斤未輟工雙閣出塵囂六牕自瓏久矣厭城市飄如脫樊籠妙香清鼻觀新鶯驚耳聾汲水插山花開牖納松風經聲出廊廡寂然聞鼓鐘蔬食忻一飽亦與膏粱同緬懷老尊宿燕坐毘盧峯塵緣若未斷無由徃相從一宿返歸棹迴望但青葱


夾徑列杉竹茅堂絕四鄰野僧秋不到明月夜相親林靜鳥窺室泉清魚避人何時離城市來此寄吟身


野寺居僧少林扉傍竹幽綠苔沿砌網紅葉冐霜稠爐靄間風夕茶煙細雨秋尋松下月衣涴鶴邊流不是逢心賞那能愜勝遊慮因悟幻過此且遲留


牕白鳥聲曉殘鐘度溪水此時幽夢迴獨在空山裏松巖佛鐙葉地響僧履余心方止寂無使羣動起


寒扉斜向竹間推此日重來是幾回行遍空林僧不見慰人憐有一株梅


草菴寂寂住城西寒夜重來樂舊棲譙鼓無聲更漏永滿林殘月聽鳥啼


一鐙長夜佛前明庭樹枝多宿鳥爭野外霜寒人未起林僧肅肅又經行


野寺春風二月餘辛夷著花紅錦舒詩人夢把一彩筆佛海幻出秋芙蕖芳菲宛入右丞塢馨香擬載靈均車明年欲棹酒船去袁宏雅興終何如


同過谿橋日欲晡遠林殘葉似棲烏照公院裏堪留宿已有梅花有酒無


郭西雪後尋僧院短竹穿沙水如練梅花有待我來催十日春寒未開遍忽思前日渡江水夜解征帆宿山縣偶逢一樹在官廨為寫新詩冰滿硯關山夢別今五年縞袂誰家月中見自慚喪亂尚飄泊淚眼如看故人面黃昏酒醒逐寒影繞樹千回意無倦南枝北枝亂如雪未許東風吹一片名園桃李盡荊榛空谷獨開君莫怨重來省視兩如何惆悵歸時有餘戀


行行西郭兩牛鳴路轉橋橫得化城深巷鳥啼山木暗清溪曰煖白煙生興懷徃哲悲陳迹每到空門損世情坐戀蒲團不得碧雲回首暮鐘聲


春水抱林流緣源曲徑幽石牀喧鳥覆霽宇法雪游寶思虗空發玄機罔象求憑將百年計長此靈丘


吳門多精藍此寺名尤古距城七里餘冠蓋日旁午斜逕通採香遠岫對棲虎巖扉橫野橋塔影落前浦霜樓鳴曉鐘夕舸軋雙櫓方丈中有人學佛洞禪語跡忙心已閒道樂行彌苦不為喧所遷意以靜為主何必深山林峯巒遶軒戶


門對雲山畫不如師今一念六年居邇來寺好尤瀟灑張繼留題內翰書今禹偁王內翰丁太夫人憂任其親寫是詩故不題名


晚泊橋邊寺迎風坐一軒好山平隔岸流水漫過門朱舫朝天路青林近郭村主人頭似雪怪我到多番


閶闔層城外寒山古道西若人具隻眼與佛拍肩齊白浪噴鷁首黃塵送馬蹄憧憧南北路一榻有高棲


白首重來一夢中青山不改舊時容烏啼月落橋邊寺欹枕猶聞半夜鐘


翠木蒼藤一兩家門依古椏抱溪斜古城流水參差是不見元都舊日花


三年瘴海臥炎宵夢隔青楓一水遙萬里歸來悲故物銅駝埋沒草齊腰


朝辭海湧千人石暮宿楓橋半夜鐘明日館娃宮裏去洞庭呼起一帆風


四年忽忽兩經過古岸依然窣堵波借我繩牀銷午暑亂蟬鳴處竹陰多


師子山雲漠漠越來溪水悠悠鐘到客船未曉月和漁火俱愁咫尺橫塘古塔連綿芳草長洲一老翛然自在時時來繫扁舟


門泊東吳萬里船鳥啼月落水如煙寒山寺裏鐘聲早漁火江村惱客眠


楓橋西望碧山微寺對寒江獨掩扉船裏鐘催行客起塔中鐙照遠僧歸漁村寂寂孤煙近官路蕭蕭眾葉稀須記姑蘇城外酒鳥啼時節送君違


偶泊寒山寺祇園尚可尋過橋分野色擊竹見禪心月抱空江冷雲籠別徑深鐘聲來夜半漁火出前林


楓落吳江已莫秋石橋東畔好停舟漁人自得江村樂不管鐘聲動客愁


蕭蕭古寺少行蹤今古閒雲澹遠峯一自客舟題句後人問無處不聞鐘


牢落寒山寺鐘聲自徃年海風臨客枕江火傍魚船不聽禪寂偏聞旅思懸誰家絃管急歡笑玉樓邊


眺覽思賢哲淹留感歲年鐘聲空古寺月色暗歸船霄漢無書寄江湖有夢牽琴尊朋舊在長嘯虎谿邊


古寺殘僧少鐘聲寂不聞偏宜愁客睡霜月白紛紛


寒山近市何偪側落日入寺不知喧僧語空堂絕形相鐘聲高閣報黃昏繙經細認學士蹟開軸儼對達摩尊寺藏趙松雪華嚴經墨蹟并達摩小像下榻愁眠夢未穩鳥啼催曉又開門


十三年過眼再到豈堪言尚記聞鐘岸依然向水門未湮名勝蹟不返典型魂試問齋堂磬都如一旦昏


此日尊前客當時膝上星十圍楊已白千箇竹猶青觸意途紆折關心淚醉醒晚晴堪徙倚軒楯畏重經


亦久貪來此凄其復自傷總看同逝水不可到斜陽野霧臨橋暗寒山赴浦蒼倚檐下棲鴿似促暮歸航


高堂醒酒處危壁記名無少鬼俱先輩殘僧或舊雛雪思閒影迹楓憶冷根株回首俄塵土何論徃事徂


夜半鐘初罷寒山路漸通人投漁市火舟倚野橋楓僧語蒙霜出茶煙帶月籠藤梅何嫋嫋香氣曉隨風


遠心託人境舊社有僧期帆影依橋落鐘聲出寺遲晚煙散漁大凉月蔭禪枝青竹題詩處重來記此時


峩冠為邑宰野服即幽人竹篠籠煙濕花枝帶雨新搜奇清俗眼話舊越閒身幾度投僧侶居塵也出塵


隔岸垂楊暗老楓客來清午不聞鐘貧僧只解栽修竹五月凉生制火龍


緑篠深深白鶴栖烹茶燒筍招提此中已入清凉界碁局淹日易西稱


落日寒山寺苔荒祇樹林鳥松徑雨雲冷竹堂陰法座空花積疎鐘片月沉無緣謝塵網來徃證禪心


鐙舍影亂鐘雜市聲昏杳杳竹深處蕭蕭僧倚門獨將殘雪色遙對遠山言又聽烏啼急江城送客喧


六月寒山寺平分作早秋鐘從詩裡聽語竟石邊求緑氣紛相接空香只有幽遠公仍命酒肯載客船愁


院深偏得趣僧老更餘清牕引諸山色鐘千古情花枝簾外映畵榻坐中橫游戲窺三昧安禪在達生傳晚風傳籟遠春水着煙昏釋子方解縛陳人偶避喧清機通眾趣玄覽發奇言何用尋遊青山青入門


東房茶後復西房滿院春旗更柏香如此消閒須一日趙州不厭客來忙


寒山鐘近不成眠人在姑蘇半夜船何處明朝正堪望吳王宮苑草芊芊


一髮云何是一身不知吾父是誰親寒山莫把鐘敲破或有姑蘇不睡人


殘暑蒸人避鷲峯那期法侶亦相從憑高直上橋三板步月旋開石幾重一片清光孤玉笛千家煙樹亂疎鐘平疇西望寒山道漁火江聲思夜容


一日清歡坐後寮誰知此有玉顏嬌春風觸目生留戀纔倚朱闌酒便消


寶剎將傾日琳宮再構年佛餘迦葉地僧乏道林錢繞塔徵前果沉灰悟宿緣願言功德就來問廢興禪


闔閭城畔寺彷彿隔烟巒天曠踈鐘曉霜晴落木寒青山高座裏碧眼暮雲端自謂遲相識論交信所難


豹隱豈無地龍宮別有天尋僧追徃昔攀樹感流年檀越三生事香臺一縷煙秖應呼酒伴同醉夕陽前


棲處猶嫌寺尋時別啟闗境超千世界門對九龍山短徑行非遠長林隱未還無言成獨徃訪道有躋攀


月出露已白荷花香滿池高僧愛清夜客坐題詩竹動鳥驚夢草凉蟲語悲閑齋一瓢酒應不負幽期


輕衣忽變冷池雨來清夏圓紋細細生密響翛翛下荷披魚躍起樹靜禽鳴罷賞澹自還非因與僧話


不辭鳴棹遠相尋欲向江齋伴旅吟百事未成年已長幾時纔別夏將深萱倦蝶連池綠樹帶殘鶯滿寺陰恐被老僧嫌滯礙舊游休說更傷心


遠愁高樹共離離風逆潮聲上浦遲海客市中烟起處江僧閣外雨來時船歸杳靄唯聞艣店隱蒼茫不見旗回首南朝今幾寺可堪重詠牧之詩


臺殿切層霄丹霞遠建標名傳白蓮妙年紀赤鳥遙迤邐城連郭迴環水貫橋重來擬分榻塵慮未全消


亭亭高閣上渺渺清川曲曰暮靄覊愁籬蘅雨中綠聞鐘僧已返荷笠人猶牧歸棹獨難尋江南望雲水


思君曾此望西州誰信歸來得共遊只是當時舊山水如何重看不勝愁


飲別東家叟行投西寺僧無風閣幔有月罷廊燈竹夜聲偏集池寒色似凝無端值詩景清興覺逾增


秋到白蓮寺蕭森渾可憐雲堂燭燄石壁弛琴絃澹語三更雨清心一篆烟遠公知客倦掃榻待高眠


遠煩二子念離深江閣斜陽每對吟豈料詩中千里客也能來此共登臨


抱質雖輪囷托根何坎坷寅死色見已深生意猶存頗啟老枿焦半身餘葉禿半髻賁恩謝漢殿春災非陸渾火寅柯傾痺待扶節漏瘡思裏啟下竅封蚍蜉上穴綴蜾臝賁風欺聲告哀雨冐汗憎顆寅蟄空虺喜容攀脆猿愁墮啟將斵豈中梁欲刳詎宜舸賁盖瘁缺青葱梢枯辭猗攤寅乏子供鑪焚無陰庇牀坐啟蠹盡啄鳥飢巢傾踲雛跛賁臞形慘若尫突腹腫如果寅藤纏偶假粧蘚剝每慙祼啟主惜覬匠顧樵窺避僧邏賁土瘠力易巖危執難妥寅殺懼若霜仍醫期甘露可啟成器未為福不村反逃禍賁依林尚支撑亞石猶磊砢寅歲矢貞姿承陽媿纖朵啟掠辜孔語稱名負杜吟播賁敢要秦樹封孰效禹梅鏁寅蟠深漫欲踞架重寧堪荷啟氣同生固均數異測誠叵賁膏乾燃不明屑墜掃還夥寅客憐弔賦悲僮棄培功惰啟終護竟煩誰今看幸遭我賁


越舼輕似萍漾漾出煙郭人聲漸踈曠天氣忽寥廓伊予愜斯志有似劀庶瘼遇勝即夷猶逢幽且淹泊俄然棹深處虗無倚嚴崿霜毫一道人引我登龍閣當中見壽象欲禮光紛箔珠幡時相鏗恐是諸天樂樹杪見觚稜林端逢赭堊千尋井猶在萬祀靈不涸下通蛟人道水色黮而惡欲照大藏驚將窺百骸愕朅去山南嶺其險如卭笮悠然放吾與欲把青天摸紫藤垂珥紅荔懸纓絡蘚厚滑似峯尖利如鍔斯須到絕頂似愈漸離一片太湖光只驚天漢落梅風脫綸巾乳水透芒屩嵐姿與波彩不動渾相著既不暇供應將何以酬酢卻來穿竹徑似入青油幕穴恐水君開龕如鬼工鑿窮幽入茲院前楯臨巨壑遺畫龍蛇獰殘香蟲篆薄魄窺玉鏡澄慮聞金鐸雲態共縈鳥言相許諾古木勢如虺近之恐相蠚怒泉聲似激聞之意爭博時禽倏已嘿眾籟蕭然作遂令不羈性戀此如纏縛念彼上人者將生付寂寞曾無膚撓事肯把心源度胡為儒家流沒齒勤且恪沐猴本不冠未是謀生錯言行既異調棲遲亦同託願力儻不遺請作華林鶴


吳都涵汀洲碧液浸郡郭微雨蕩春醉上下一清廓奇蹤欲探討靈物先瘵瘼飄然蘭葉舟旋倚煙霞泊吟譚亂蒿夢寐襍巘崿纖情不可逃洪筆難暫閣豈知楞伽會乃在山水箔金仙著書曰世界名極樂薝蔔冠諸香璃琉代華堊禽言經不輟象口川寧涸萬善峻為城巉巉杆羣惡清晨欲登造安得無自愕險穴駭坤牢高蘿挂大笮池容澹相向蛟怪如可摸苔蔽石髓根蒲差水心鍔嵐侵荅摩髻日照狻猊絡仰首乍眩旋迴眸更煇簷端凝去聲飛羽磴外浮碧落到逈解風襟臨幽濯雲屩塵機性非便靜境心所著自取海鷗知何煩尸祝酢峯圍震澤岸翠浪舞綃幕灔豈堯遭嵃非禹鑿潛聽鐘梵處別有松桂壑靄重燈不光泉寒網猶薄僮能躡孤剎鳥慣親摐鐸服道身可遺乞聞心已諾人間亦何事萬態相毒蠚戰壘競高深儒衣謾褒博宣尼名位達未必春秋作管氏包伯圖須人解其縛伊予采樵者蓬藋方索寞近得風雅情聊將聖賢度多君富遒采識度兩清恪詎寵生滅詞肯教夷夏錯未為堯舜用且向煙霞託我亦擺塵埃他年附鴻鶴


樓臺山半腹又此一經行樹隔夫差苑溪連勾踐城上坡松徑澀深坐石池清况是西峯頂凄凉故國情


朝從思益峯遊後晚到楞伽寺歇時照水姿容雖易老上山筋力未全衰行逢禪客多相問坐倚漁舟一自思猶去懸車十五載休官非早亦非遲


碧烟秋寺泛湖來水浸城根古堞摧盡日傷心人不見石榴楠花滿發舊歌臺


荷花蕩漾湖水深上有蘭若當高岑客吟時見猨鳥下僧定不聞鐘磬音雨香秋林橘子熟雲落空澗棠梨陰問來掃石坐竹裏靜與山人論素心蕩漾一作蕩西


五龍之峯雲作屏雙厓削出芙蓉青何人澗底拾草有客松間采茯苓林風不驚虎臥石山雨忽來龍聽經吳王臺榭今寂莫秋香薜荔花冥冥


疊峰來山尾平湖對寺門登危逾近郭望逈更連村客醉迷花畔樵歌坐樹根不煩留煑茗雨過井都渾


楞伽峯如九疊屏何年截取匡廬青方同楚客賦招隱不學山人吟采苓僧蹊盡種苾蒭草梵筴徧寫多羅經諸天只在雨花外音樂六時來杳冥


近聞移居湖水頭蘭若下瞷蒼波流獼猴夜偷錫杖去鷗鳥日傍闌干浮楊州月照五湖白洞庭木落三山秋相望只隔半江水安得贈之雙佩鈎


黃山高人之所居金沙花明白石渠無錢愛養方外客有口懶讀人間書采來青菌總堪食種得黃精還可儲郭西十里不一到題詩為問今何如


郡城西來山水深石湖倒浸青瑤岑溪雲十里護僧舍天樂六時鳴梵音下界塵埃日滾滾上方殿閣秋陰陰吳王舊跡眼中見萬古事徃傷人心


蘿逕入蒼靄鐘聲來翠微招提在何許雲外一僧歸


曳杖行春橋擬向招提宿路過橫山阿門挹湖光綠尋幽得清境探奇極遙矚山頭屹浮屠銘碑立蒼玉大業魏瑗書秀整殊不俗老眼為渠醒摩挲再三讀


惆悵空山裏寒楳應自開雪中何處覓須待雪晴來


夕陽下西嶂返照東湖水來尋古寺遊楓葉秋幾里叩門山猿驚維馬林鳥起鐘聲出煙去半落漁舟裏楞伽義未曉塵累方自耻欲打塔銘碑從僧乞山紙


湖上春雲挾雨來楞伽山木盡低摧吳王廢塚塜花如雪猶自吹香上舞臺


湖上名山紫翠中上方鐘梵有琳宮林浮錦樹山光發水落滄江海氣通雙淍鉢龍夜雨九霄笙鶴任秋風向來簪弁都拋却已覺禪心萬刼空


青山性所慕愛此臨湖水湖水碧於玉凉風暮嵐紫崒嵂凌層丘清泠洗塵耳蘿衣結茅屋去秉東耒


幾年不見楞伽寺雲暗沙寒入釣磯日暮佛香浮澗壑湖陰晴雪滿裳衣山頭白鶴應千載門外蒼松已十圍手啟僧堂今莫相看殊感昔人非


一入白雲裏蒼筠遶石壇獨眠秋滿寺風雨灑衣寒


湖上名山屬暮春山川如鏡淨無塵花開絕囐蒼雲護僧住空巖白石隣隋井浚餘嘗識味佛香消盡坐忘真回頭却笑寰中客冷節尋芳有幾人


水色山光喚客遊也須雙足副雙眸迴巒地就藏風寺倚閣僧窺進港舟稍稍杏姿陽處露慳慳梅事夜來休范湖今作千人賜未羨杭州與穎州


野岸艤舟楫登臨叩禪關木杪望飛閣半依茶磨山翻嫌棟宇高隔林見人寰石湖分一曲殿腳臨潺湲老僧閱梵語趺坐寒雲間不知城中人暫到非長間棹歌荅空谷沿流月中還


青山湖上翠微深誰住僧家第一林暝樹蒼煙古來色刼飛盡尚如今


霽宇凉氣饒靈區素暉滿飛雲故熒熒流泉且朗朗神景不可竆玅象恣所翫芳隴既逶迤重林復蕭散蕙草被威蕤高鶴駕沆漭為樂羨彌豪從游愧已緩天規麗華組仙芳絢嘉欵旨酒命金罍清商激瑤管


絕壑垂蘿東復西漣漪千尺海門低白雲深鏁黃金骨不盡春風杜宇啼


水展晴空秋色遠樹沉平野日光寒生綃萬幅天開畵澄碧樓中暮倚闌


風中到香界獨徃意泠然步引花木亂坐看洲島連一林寄空水滿院生雲煙正此化心鐘聲松外傳


高下禪房依碧山花枝羃歷鳥間關風光處處能牽惹野鶴孤雲不計還


朝泛石湖雪暮宿楞伽雲山空夜寒重對酒不能醺三更山月高起視皓無垠水天相映射氣色凌氤氳增輝岩壑姿滅沒鷗鳥羣亦知光景殊炤灼難為分有如開玉府珪璧羅繽紛時於萬木末瞥見飄珮雰山僧事茗設掃積供殷勤勛來支石鼎自束松枝焚龕燈落殘燼寶罏斷餘熏還憐江梅色玉瘦氷肌鞁天寒萬木僵月出四山靜積雪縞清夜幽崖自輝映上方衣裘單俯視寒芒正長風掃纖雲平湖竟天淨倒影落僧牕橫飛濕銀鏡微瀾玉塔秀色干巖競俄然萬象沉坐覺羣翳屏一鳥不復飛光華久逾盛吟懷共朗徹禪心寄枯勁秖覺塵界早忘身在高敻泮空擊簮泠然發孤詠萬里吾目中悠悠一魚艇


竹根雨過石苔斑鐘梵蕭然晝掩關坐愛微凉生碧殿忽看飛雨失青山雲分暝色來天外風捲湖聲落樹間最是晚晴堪眺詠夕陽橫抹蓼花灣


山中六月可逃禪相與清齋佛座前風細石壇松落子雨深沙竇竹垂鞭別來光景渾依舊壁上題名不記年底用歸歸自好晚霞新月載溪舡


寂寂雲堂車馬稀隂隂灌木暑光微竹根雨過蛙爭吠松下日斜僧未歸每見青山羞世網欲臨流水置柴扉紫薇勝槩吾能領只恐時情與願違


石湖春水交流來上支公百尺樓尊酒吟分茶磨雨踈簾橫捲越城秋一牕粉墨開圖畵萬里風煙入臥遊正是倚闌愁絕處不禁長笛起滄洲


季秋氣未肅鳴禽尚交交澄空霜華薄木葉不彫撫與陟前岡不覺身已高回視平湖東逸峯聳晴霄但欣雙目明寧辞一身勞物理會有竆何以心煩焦世情共擾擾吾樂方陶陶達人悟遷化千載猶一朝


山水雲門會林篁石道微毫光空翠落花雨瀑泉飛麋鹿叅全鏡莓苔積寶衣浮湛竟何益轉覺此生非


精舍橫開千竹林翠微隱瞰石湖陰隔牕雲霧窺青壁入戶山泉寫玉琴向秀真為攀鳳侶孔明聊作臥龍吟草衣木食吾徒事江海冥冥遲暮心


山樓朝日盪雲胸坐見桃花映遠峯黃鳥弄音晴靄靄碧天生水溶溶齊梁殿角丹青古吳越山河錦繡重謾說平生飛動意十年空聽上方鐘


湖上羣峯環翠屏雨餘泉壑杳瓏鳬鷗故傍山人艇江漢誰占處士星野寺松杉叢古殿竹林風日淨虗廳空山自結荷衣侶石榻來繙貝葉經


高齋盡日看雲生枕上平湖一片明二十年來長嘯客山中松柏解知名


雲竹素所愛山林道難荊蠻屹水府五湖瀉湯湯連峯枕其腹翠壁森開張流峙兩叅錯南斗廽文章絕境閟蘭若金天建旌幢嵯峨古楞伽颯沓開雲堂星河挂北戶日月經其陽法雨不斷灑檀樾紛成行時時吐虹霓下飲平波光風帆日如織寶筏度迷方道林更愛客文燕依松篁脫屣石苔滑科頭飛雪凉朱炎久蒸薄臥暍兩月強掃除洞虗白盥浴披天香廽思隔朝市執熱眇相望


假宿胥門驛竹扉常反關時登屋角樓望見吳中山居然石湖里隱映如一寰繁華久銷歇流水空潺湲聞說古郊臺猶存蘭若間無由策杖入借此半日閒孤懷坐成晚浮雲自東還


紙牕棐几竹間房一樹丹楓倚夕陽啜盡茶甌猶不去野人偏自愛秋光


竹院迷青靄祇園橫翠微松門晚霞抱雪壁秋花飛湖逈習池似臺荒吳苑非蒼蒼暝蘿合還趁漁樵歸


綠樹陰陰合清池湛湛平繙經談孔雀拋卷聽流鶯日映金輪轉雲依芝蓋生泠然慧門賞玄覽自虗明


秋色滿諸天秋湖蕩梵筵香從霞外落思入定中玄芝饌延狂客松龕兀酒禪欲知清淨賞萬竹映飛泉


古寺依山新祠帶草堂小池涵漢碧叢菊散金黃禮佛霑花雨懷賢惜棟梁文章僅餘事聊以藉傳芳


初冬陟珠林滿地鋪殘葉嵗運有四時空門歷千刼我來聽梵音何處尋王業懷古識興亡因風唱三疊


長憶楞伽院重過隔兩年逢僧還問字供茗卻談禪沙鳥落天際風帆拂几前那舟有餘思回首望雲煙


松下逢僧話行行一徑遙入門風日好就坐俗塵消數里山廽合三冬境泬寥晚來溪上望卻恨越王潮


間步湖上橋謾尋湖上寺門無遊子車壁有前人記寶匣襲多羅金光緣舍利參禪雖未能已把榮名弃


平橋連古寺風日此重游雨霽山明席秋暄花映洲巗崖虗閣綴杉檜野鐘浮五馬趨　陪久幽林暝自投


孟夏山川蔚憑高眺物華翛然藹玄思松竹徧禪家潭光留色相野性契烟霞秖自迷人代空令嵗月賖


暮踏孤峯雨蒼茫下界分平湖鋪大野高閣挂行雲覇氣明楓葉天寒呌雁羣擬投僧舍宿清梵夜堪聞


客語上方勝藤蘿手自攀歸雲初半塔過雨忽分山掩冉開青鏡參差列翠鬟苔衣沾步屧柏子落禪關自喜長年慢猶慚老宿間鳥還應已暮未肯下人間


繫榜湖橋屧徑開偶逢精舍鏁崔嵬蓮花倒插空中鏡蘿薜長懸定後臺夕雨漸從茶磨歇故人能載酒船來無煩聽講三生石倚石看雲更幾廽


度嶺霜寒木葉稠上方臺殿肅高秋波浮雁鶩征帆渺橋駕鼀鼉亂水流茶磨雄風吹短鬢漁竿遠思動滄洲覇圖文苑今安在野馬平蕪向客愁


夙心寄山水苦為六情鑿乘暇恣搜侶凌修閣遠水廽羣鷗寥天度一鶴雲梵落秋林霜鐘流夜壑岑寐靈異棲泱漭隱淪托煙月空人襟藏腑自疏瀹天遊在遐境超即寥廓


夙昔耽遐矚况乃值春陽繁林結遠靄幽渚生柔芳及茲晴日美駕言適上方峯勢如蟠龍紺煙欝松篁浮屠聳雲表崷崪延湖光登臨天宇大四睇心飛揚金庭若可即晞髮沐扶桑山精駭懸鏡道侶肅披香北望姑蘇城恍見佳麗鄉神超象不染礫玉混兼居然摩尼鏡五濁亦清凉


山林塵事稀策杖值芳菲獨徃躭禪悅隨緣得道機霞歸江綺薄煙接樹陰微臥對西牕月深談動曙暉


綠樹藏僧舍青山落寺門香牀看繞鴿給苑對叅猿水月知真幻霜鐘悟靜喧隨方皆淨土何處有塵煩


調心就何處郭外藥王家寶界塵如洗珠林徑似賒池寒金氣肅山秀玉柯斜淨色涵新魄空陰汎早霞坐來思客馬杯至不驚蛇佛法原無着吾生信有涯何當謝軒冕長此問三車


夙昔尚齒討歸來愜素盟澄湖一以眺落日亂峯明吳越興亡恨溪山今古情竹深秋殿冷臺覆曲池平月竇危崖闢星橋夾溆橫閒房何閴肅氣轉凄清習靜依緇侶觀空入化城題留三嵗字高挹五君名樹藤密雲流翠壁輕高談無俗韻鳴籟有泉聲已息塵中鞅聊為物外營結菴依幻住冥坐學無生


行游逢八日坐聴演三車法相真無住浮生自有涯山憐新長樹林想舊栽花不是王喬舄誰乘博望槎


琹響流初地鐘聲起上方前生元大士今重禮空王白眼人天小青尊佛日長蘭舟競湖水時見捕魚郎


自入青蓮攀躋興不孤秖林懸覺路清梵出香厨夕照還依樹月光潛逼湖同游誇二朗宛與白雲俱


寥落西風晚磬踏花看竹東林清梵空扉靜者惟容玄度相尋羸病還成苦行青苔舊徑蒲團湖上狎鷗浴鷺梁間馴鴿相看


草堂當絕巘曲徑隱幽扉石磴開蒼蘚精廬結翠微牕中得竒觀靜裏息塵機千載翱翔意臨風還振衣


花事盛南城巾車花底行琳宮開曙色野鳥襍春聲望望巗巒近村村隴陌平舒眉競翠湖白鏡同明訪友題門出尋僧振錫迎故情追徃昔新賞慰浮生書閣蘭為供莊童筍薦羹眼前百慮减物外一身輕假寐鷃俱息忘機鷗自盟會心緣獨立應不歎孤征


春日湖頭樂未央晚來追逐少年塲波光不减杯中色花氣渾如座上香蕩槳榜人欺欵叚踏歌孺子得滄浪只愁多病難消受還向空門禮藥王


僧房高下居閉門秋色間陽樹挺幽徑陰崖仰層關周垣若澗底踈竹當牕間牕中如有人聞聲杳難攀遙知縱目處樹杪見前灣白日山後沒好月湖中還念此來何時使我舒心顏


野泊湖汀岸草萋楞伽寺裡問禪棲西巖懸壁人初定北岫開林鳥亂啼微雨凌波紋轉細長風吹竅物堪齊只今箭涇橫塘水還過吳宮與越溪


上方鐘未歇餘響落楞伽湖氣吹山帶濤松生午茶三冬稀見雪一雨徧成花為禮隋朝塔前因悟聚沙


何處覓湯休巖扉鏁徑幽詩名僧也癖禪事客偏求缽水花間淨茶煙竹際浮坐消寒食感隨喜施吳鈎


尋幽沿竹上石徑挂雲屏湖入牕中白林開閣底青落梅禪意寐啼鳥世緣輕竟下支郎楬春鐙破杳冥


勝地移時過依然舊梵天竹聲寒着語樹色淡浮煙酒自山頭造詩從世外傳醍醐豈文字還問折蘆禪


經春不到越來溪草長空門路欲迷燦燦野花仍般若娟　石竹自菩提閑房白足驚新雨繡壁蒼苔點舊題我醉還從禪榻臥不妨嶺外日沉西


蘭若懸雲緲松房嵌壑遙清緣茗椀寄塵况晤言消梵韻飄青嶂燈輝燦碧霄一承甘露飲時憶遠公招


湖光斜繞寺松影曲藏闗帆過烟中樹僧歸雨外山井梧秋更老橋蘚晚逾斑目極天涯盡扁舟不易還


客駕長虬至龍歸古洞春山門新霽雨石路淨纖塵得句先呈佛長歌不屬人所嗟山下徑來徃入迷津


欲投方外遣塵緣擬挂朝冠及盛年老衲穗遲真得地俗車來徃亦妨禪青松夾道林扉豁白石崩崖草閣懸好在北牕明月夜野猿山鳥伴高眠


暝宿依山寺僧孤野殿空廢興雙鬢外去住萬緣中臘破梅痕白春生燒燼紅蒲團寒不寐待曉怯臨風


延暝上山麓衝寒宿翠微燈明僧臥住榻借客因依雲密迷榛路風凄掩薜扉灑牕何淅淅集霰又霏霏竟夕愁無寐凌晨思欲飛改觀天外色積素望中輝低壓三珠樹高縣萬顆璣皚


縈絮徑點點蘆磯遙巘銀為障空門玉作圍不知春已到翻訝臘重歸岸柳枝還凍巖梅蕚未菲吹新供飯香冷舊傳衣上界輪音遠諸天過鳥稀支郎風度爽藻句月豪揮白雪終難閟玄言定不違臨岐分袂去塵世日堪非


風塵愁市處寶地爾同登雲似閑來客山疑定後僧晴巖花作雨陰竇雪成凌佛此生事浮沉我不能


入目煙蘿一徑懸旋過竹塢問諸天倚門浩浩貪湖色坐石鱗鱗市廛絃管厭來猶佛山川到處欲成緣攢眉我亦陶元亮獨喜松濤落酒邊


小航時過越溪頭當日吳宮事可求西子冶容來作餌伍員忠憤反為讎雖無別館虹蜺帶吳都賦云寒暑隔閡於邃宇虹蜺廽帶於雲館但有荒臺麋鹿遊高望太湖千萬頃夕陽依舊水東流


窮冬未見大花飄春意微微動梢千丈龍形蟠暮嶺一條虹影動溪橋閶門飛跨何清泚茂苑繁雄未寥切幸早歸頻出郭西山隱客不須招


因省光塋到故都不妨閑步問樵夫水雲莾蒼遙連洞田野低窪稍近湖秋熟幾家收橘柚日生眾口藉菰蒲今朝偶得西華稻僧飯年年出玉腴


道出橫跨石梁塘南塘北稻花香風吹舴艋輕如駛日照浮圖峻若翔遠岸漁樵三兩兩近村鵞鴨一行行回頭却指城南路雲屋朱樓氣欝蒼


寒林已見早梅芳盡日臨流野興長門外牛羊人自得籬邊鷄犬盜誰防三江夜色滄浪白千里秋香稏黃借問船中何所有棖虀鱸鱠酒先嘗


舟行如葉泛長川解水吳兒力可全風急輒先千浪破岸欹能把一牽湖沉日影山頭畫雲漏天光兩足懸試向中流東北望城南寶塔在門前


告老清朝分自安從今榮悴不相闗有愁方見田家樂無事纔知釣叟間世故要看終始後人生未免是非間婦墳更在公塋側一舸夷猶遂徃還


誰何不欲早機今已高年古亦稀柳翠陰中黃鳥過青山影裡白鷗飛新春已到無高下故里重看有是非人意不如毛羽羽意聲聲猶道不如歸


白雲莽莽青山頭一穴四面飛泉流其初山間舊井涸枯膓燥吻海眾羞於時大士寶雲者指土脉智慮周山靈所感道心爽檀施聿來工力鳩雲鍤齊下遠雷動石火內擊飛星稠百尺虛空廓地表鑿井求水出土一尺即有尺虗空見內書一泓清冽呀深幽人疑從天墮月窟或問何處移龍湫次則其徒駭殊勝競持應器嘗甘柔飢狖連臂喜跳躑渴烏引喙鳴鈎輈碧甃光中轆轤曉銀牀側畔梧桐秋寶方金地互相映谷鮒坎蛙難此留傍睨江形小衣帶下窺湖面早浮漚何茲鑿飲有功利一掬入口醍醐優熱者濯之昏鈍决病者沃之沉痼瘳而我時邀墨客去松澗遠挈都籃游淨瓶汲引試香荈雅具羅列無腥甌茶經膻鼎腥甌非器也比之玉乳不差別曲阿有玉乳泉誚彼鍊丹多謬悠俗傳天竺有鍊丹井而茶經水記皆不載今茲泉眼在魯塢所喜雲液鄰菟裘魯塢乃堯峯地予所居去之一合苧翁既徃乏鑒者水記未載予將修此山此井永不廢此歌其庶傳南州


何名半峯亭堯峯路之半游客趣層崖斗上多股戰寶雲構茲軒接引心不倦所冀冠蓋來少休松石畔雄視金仙居巍乎倚銀漢自此更攀緣須臾跡彼岸


雲峯何岧嶤去天餘幾丈其下蔚華林幽禪屹相向我游先朝暾海日射中杖飛蓋不須持步步蒼松障山僧知我來羅立鳧雁行提攜兩行人為我談實相一種勿弦琴三嘆無聲唱開軒面東南千里入俯仰西登玅高臺更欲茲曠望土斷澤遶山煙濤渺雲浪是六鼇連蓬壺墮莾蒼又疑鯨入海偃青起青嶂時方老火熾金石流欲煬須臾變雲雨為作雄風壯飜手為凉秋掀舞千林響誰云免水宮自是神龍藏三高如可作吾欲五湖訪洗足巨浸心振衣孤峯上寄語夸奪流得飽但相忘長哦可當歌踏月下空曠


珠林有華構暇日獨相尋徑轉蘿軒寂峯迴竹院深到來清宴處坐入木落空山裏泠然鐘磬音


湛湛平湖浸月明漁歌吹斷曉風清壞衣蒙頂跏趺坐不稱詩情稱道情


深靜舍秋一鑑寬清甘聊酌齒牙寒靈巖自笑窮山骨明月泉慳只欲乾


聊向蒼藤挂六環蒲莎嘉致伴幽閒雙眸淨洗看不厭欲結遮頭草一間


寶雲珠草廣禪林鑿石窮源意亦深長嘆甘泉不當戶汪汪空有濟人心


古洞深沉莫敢窺森陰草木野雲飛白龍何處淹頭角天下蒼生待汝歸


笑日野花青嶂下歌春幽鳥白雲間寶陀大士全身露懊惱游人空看山


寒松門底如張蓋接引嘉賔眼倍青方丈老人迎送少未應因汝下幽庭


下視羣山子孫孤高直與月輪分善財不用別峯覓只此休時見德雲


禪板蒲團消永日明牕淨几映疎筠一壚香盡六時過轉覺山家氣味真


匿影長嫌山未深閉門莫放俗塵侵如今滿眼事奔走欲向何人話此心


孤亭倚翠微青青四山抱期與鹿皮翁石上餐瑤草


康樂戀清暉徘徊碧霞裏而我愛名山學道終已矣


山中百道澗噴薄落金池倒見芙蓉碧洋洋堪樂飢


攀厓采石髓躡磴訪金仙壑壑香花滿秖疑兜率天


白龍臥巖洞霧雨長冥冥或化白衣老空山來聽經


羣峯翔龍鳳效奇多景巖道人勞應接長日倚風杉


月照前山寒夜半吸深井鏘然古銅瓶投盡千尋綆


蒼松偃巖苦屈曲如蟠龍有時風雨來天上聞笙鏞


鐵塔翔雲表飛從海上來瓏七寶碎面面毫光開


獨上峯之巔羣山伏在下遨遊青天中雲螭為我駕


旭日散高齋離離檀樾影焚香對寶冊古院蒼苔靜


結菴西岩中落日丹霞爛羣闇將夕　紫翠交凌亂


垂髫數過堯峯院及長歲時仍一遊遺干年聞勝槩高僧累葉見清修茅龕塞向寒偏薄竹榻凝香夢亦幽知是地靈應有相此來原為絸窩謀


縣路險纔盡霜楓落晚紅僧樵離寺去人汲到山中湖冷煙如霽月明林盡通數峯鐘磬棲風雨夜相同


空池墮暝色支策來僧房竹樹有何暑石泉如許凉煙流嶺回複月出湖蒼茫羣動一時微牕颸扶夢長


晨策恣陵緬處處含清逸大野豁隆陰煙際騰海日湖色澹不流峯勢競相出近矚蘊欲祛遠討趣非一霜寒浮榮隕雲高輕羽疾爽籟流梵空妙香暖僧室偶聽無生話頓使情想失


上塚桃花原尋僧寶華麓舟泛石湖清著茗泉綠


山空木已落天高氣彌肅松月有餘輝共向西巖宿


初春杖屨費招尋一到名山寄賞心雙澗乳泉涵月靜滿林踈磬落雲深梅花香入芬僧榻翠篠風來侑客斟自愛逃禪能避世不從唐舉聞升沉


野寺城東路乘時集勝遊諸生能強我十日不登舟古壁長松立高齋晚照留會心應不遠只尺亦相求


梅花亂江國行色炯紛紛一路穿香雪孤樓坐白雲羅浮春夢足淨土法華分醉欲題新句霜毫灑練裙


好是清凉地多無繫絆身晚晴宜野寺秋景屬閑人靜石堪趺坐寒泉且濯巾自慙容鬢上猶帶郡庭塵


來來先上上方看眼界無窮世界寬巖溜噴空晴似雨林蘿礙日夏多寒眾山迢遞皆相疊一路高低不記盤清峭關山惜歸去他時夢到亦難


寺鏁雙峯不開幽人中夜獨徘徊池紋帶月鋪金簟蓮朵含風動玉杯徃徃竹梢搖翡翠時時杉子擲莓苔可憐此際誰曾見唯有支公盡看來


峯抱池光曲岸平月臨虗檻夜何清僧穿小檜纔分影魚擲高荷漸有聲因憶故山吟易苦各橫秋簟夢難成周顒不用裁書勸自得凉天證道情


古岸涵碧落龜蒙虗軒明素波坐來魚陣變日休吟久菊　多秋草分杉露嵩起危橋下竹坡素峯青髻並龜蒙　　　髯和肇論寒仍講日休支硎僻亦過齋心曾養鶴嵩起揮翰好邀鵞南峯院即故相國裴公書額倚石收奇藥龜蒙臨溪藉淺莎桂花晴似拭日休荷鏡曉如磨翠出牛頭聳嵩起苔深馬跡跛石上有支公馬跡傘欹從野醉龜蒙巾側任田歌跁跒松形矮日休般跚檜樾矬香飛僧印火嵩起泉急使鑣河蔆鈿真堪帖龜蒙蓴絲亦好拖幾時無一事日休相伴著煙蘿嵩起


支公去已久寂莫龍華會古木閉空山蒼然暮相對林巒非一狀水石有餘態密竹藏晦明碎峯爭向背峯峯帶落日步步入青靄香氣空翠中猿聲暮雲外留連南臺客想像西方內因逐溪水還觀心兩無礙


上方精舍遠共宿白雲端寐莫千峯夜蕭條萬木寒山光露下見松色月中看却與西林別歸心即欲闌


不盡春山路隨人溪水幽石門在煙外蘿徑登雲丘谷口遠清磬我心間白鷗支公燕坐處日暮寒泉流


谷寺憐幽密茲樓表麗觀烟雲連壑動竹樹入門寒獨徃迷前徑憑高遲所歡時聞有清磬遙出暮林端


古剎支硎東晉年道林卓錫此安禪四峯深處堪探歷松色泉聲總佛緣


水月空明自在輪清凉法界擁慈真齋心瞻禮蓮花座縹緲香河詎有津


天地一間人孤雲自在身去來心不礙語默意俱深山疊千層樹花連四望春舊年同笑語今日獨登臨


錫杖尋幽四月交山中地位總清高一庭蘿月縣金鑑萬壑松風響翠濤雲臥已知隨處好浪游無愧此生豪上方夢覺清如洗况是鳴從九臯


江岸葦蕭蕭千山豈憚勞天空容峭直峯峻太孤高雨雪行雙足風雷走半腰淵明愁酒禁不赴遠公招


寒食青山裏春遊積雨妨人天俱息火佛宇但焚香樹色連雲暗泉聲落澗長刼天應更冷吾欲問空王


狂遊興未已日暮叩柴扄四壁盡飛雪一僧還誦經空濛看樹白恍惚見山青更餘杯飲歸途遂不醒


山寺翛然閉紫霞却因春盡見繁華僧多慧覺同支遁客有清狂是阮家供橘林中知報果觀楳泉上悟空花人間歲月由來促對酒何妨白石斜


秋色翛然祇樹林人言避跡此山岑中峯院廢空吳晉石室泉流重古今路盡丹楓時自引壁危蒼蘚漸成侵興來休問支公馬萬壑寒雲一杖尋


曉山烟重暮山開石馬三朝半綠苔掃得墓門清似水梅花昨夜又飛來


十畆山田任客租松毛滿澗半荒蕪偶然昨夜風和雨綠到僧家香積厨


清明將近陌頭黃稻種參差打麥塲無賴煖風催插種趂閑日日上松岡


白白黃　卷耳根采來其奈北山昏經過市上無烟火人在溪頭洗藥盆


原上春風散鬼燐馬蹄月上暮山貧樵哥猶自不歸去放鶴亭中問主人


天平酒客欲歸時路口人家正晚炊墻上新生青竹子亂敲花板落秧池


夜來月暈半無光今日風頭不可當我勸游人且歸去百花如雨下山塘


澤國鍾下流有山獨西南標奇借明眼夙昔多竆探腹背眩金碧鐘魚半精藍支郎放鶴地玅解無餘談高木氣未炎綠陰正清酣我懶倦登渉茲行咤猶堪幽尋雖云初佳處默已諳久欲謝塵滓徃同彌勒龕平生術九九晚識前三三才也實可人竆年玩烟嵐胷中有定水萬境前包含嚴霜掃頳葉老幹餘楩柟噉蔗要自佳食茶亦云甘坐斷方丈室天花雨毿毿笑我窘世何殊老眠蠶我今已解縛真理密自耽但恐愛山意多求尚成貪願借待月嶺重開石頭庵偃松久傲兀碧琳故澄涵言尋覺城路更欲從徧參


每向人間望碧峯石門今得問幽蹤路緣風磴泠泠策寺隔煙蘿杳杳鐘牕下鳥來多墜果亭前鶴去只高松一龕願借依香火莫道詩人非戴顒


放鶴亭前落葉重吟身獨上夕陽峯遠村近浦分諸樹後嶺前山應一鐘高閣倚殘歸鳥過空林行盡老僧逢支公駿馬嗟何處石上莓苔沒舊蹤


雲伴老僧居翠老僧應共白雲飛杖藜西去人東去日暮僧歸雲亦歸


昔游曾記與諸賢藉草高談雪滿顛白鶴青驄開士逝丹崖碧岫野花然虎丘東去無多地龍脉西通第二泉長欲攜書此中住自隨春雨種山田


背倚天峯湧化宮橫空閣道拖雙虹大雲六月應奇絕青瓏八面風


擾擾浮生鬢已星南峯此日始來經真僧化後今無馬野鶴飛歸尚有亭清梵銷聲蓮漏水夕陽鳴磬石門扃登車欲去猶停竚滿樹啼鶯正好聽


雪中探淨域倚檻望姑蘇煙靄頻開合峯巒忽有無新年始此會高興只吾徒誰識虗牕裏悠然酒一壺


松色引天路禪門幽靄重嶜崟領一室窈窕迴雙峯巖溜亂游語溪花澄道容每欽支許軰而悵雲泉蹤晤賞復蘿月坐聞南林鐘


香岫披雲磴丹霞引洞天攢柯封伏竇拂牖落飛泉世隔桃源裏炎銷石室前何時除害馬來就沃州禪


飛蓋寒泉上披林霽靄邊山當中嶂立寺架兩峯懸梵座飄花雨經臺鎖竹煙坐來靈氣繞了悟即人天


想見高人立翠微間看一鶴破秋飛海天無盡憑雙翮千載亭空猶未歸


放鶴亭亡但草萊尚餘鳥跡點蒼苔天邊忽有輕雲度疑是支公跨寉來


隔峯知月上虗白進高林樓曠幾人目山空一夕心池明幢影見牕近竹寒侵昔歲聽泉處須留明日尋


際此嫌病隨羣身不輕同游憐夜永孤夢畏秋清偃戶分鐙影隔牕通雨聲曉峯開霽旭猶豫出山行


山空一月正光已及高深夜好難分宿人間到苦吟輕衣凉墜露軟語浹羣心病膏雖如昨誰能獨擁衾


秋凉初未約月色偶相延澹至語妨靜交如茶耐煎身心同近佛木石各藏天明日過橋別山邊望水邊


解帶禪房春日斜曲闌供佛有名花高情更在樽罍外坐對清香薦一茶


松葉滿山行徑微幽居更在竹叢西綠陰深詩成處愛惜新筠不忍題


及徑緣雲轉春山隱梵宮間攀蕙圃日清度竹林風疊嶂丹溟外諸天翠靄中泠然發孤嘯頓使六塵空


北峯存古寺支遁舊開林緬憶山僧逝空餘雲谷深頹垣棲竹影踈籟逗禽音讀罷諸公詠迢迢隔世心


松根抱石不知勞誰向空山守寂寥我老徧參行腳倦笑來此地種靈苗


我聞蓮邦佛化生寶樹行列風和唫妙若乾闥出美音法螺鐃鈸箜篌箏讚詠其實不二門或時嘹嚦聲凄清演說四諦如揚鈴因緣十二根無明生滅滅已滅成以此導師圓耳根想與無想皆聲聞如來座下多林神華嚴有頌出如雲何必東土非西津青青欝欝交縱橫毘耶有一渹然鳴以不聽聽聞乃聲昔有道人支道林開山卓錫名支硎千年陳跡如飛塵獨有石上繙松根雙柯矗直摩青旻苔繡片片皆龍鱗萬木倒生資厚坤惟此碧落石穿重冥恍如破脇出化人神物度世厥有因時當夜肅河漢澄鐘鳴萬籟皆消沉長風謖謖江濤興宛然置我清凉城千生熱惱歸層冰不還天際空為鄰悠然此意妙難論稽首如是釋迦文樹王等是空王身一聲一轉真法輪便當於此撑孤亭以茲供養三寶尊居士有口作迦陵山僧不用多葛藤


何處無青山片心冷難片心冷易智拔萬重關　師拈末句問曇文文云竹密不妨流水過山高豈礙白雲飛師命文三拜曰先以定動後以智拔你說不免現成


山深居易幽興靜境彌習青葱峭蒨中精廬悄然立潭空澗流停牖闢山影入迂徑石橋通短籬松葉葺縣鐘花古湧幢苔文澀我來春止初荏苒夏將及綠樹欲成陰青梅已流汁去住各有宜逝將理歸楫殷勤問主人後期寧可襲


臺殿差映碧池我來留宿本無期題詩欲寄經行處斜日千山雨到時


茒峯舊到今又宿一夜頓行力勞隔橋虎跡林雨過聒枕鳥聲山日高自知狂客興不淺豈是老禪我愛逃悠然竹閣盥漱際恰有微風吹鬢毛


石徑登登深復深重村已過見青岑當門細草生山足夾磵飛花落水心萬壑烟霞真樂國百年鐘梵古叢林老僧為掃莓苔壁勸我題詩記重尋


幽居嫌未邃窕藉雲重地濕千莖菌門陰十個松古厨寒食飯虗谷夜分鐘起坐月當干推牕見碧峯


游興殊未盡強君還共行登山身特健看竹眼偏明醉覺人寰小聞知世事輕芳時莫孤負誰得是昇平


徑入青霞窅門開碧樹低蘭堦依絕囐桂棟挂晴霓梵語驚魑嘯禪心抱月棲廣宣詩興好無日不堪題


蓮峯攀陟罷獨下虎溪湄鐘動閒雲外春濃落照時去携泉竹淨行歷石苔滋更踐無人境煙霞與興隨


半月足未出空林葉漸稀偶隨秋草去便趁晚雲歸路逼沙穿履松明影照衣行行出山峽已見竹間扉


雨餘弭櫂釣磯頭一錫翩翩縱遠眸翠壁石蹲形似虎龍淵雲墮氣如牛人間幻出三千界天上移來十二樓更渉層巔窮睇盻只疑咫尺是瀛州


何處東林寺尋鐘石徑幽雲藏春竹暗路入晚山稠合澗巒煙下澄泓空翠浮塵纓媿鷗鳥一為洗心留


自然能合道道重使魔降池舊開蓮界師來建寶幢巖花敷上座水月印虗牕清極不成寐寒鐘又幾撞


排藜拾級上芙蓉一座天池夢裡逢度嶺始知還有寺隔山何事不聞鐘瀼瀼露濕春雲塢隱隱聲飛秋雨松奇矣空王猶奇行鵲巢仍搆紫金容


明幢不復樹雲間誰更還知丘壑間總是比丘虗白業翻令華轂到青山偏心巧設求羊徑頑石元無彼此顏嶽色若從名姓改溪聲肯為我潺湲


石榻夢能淺偶然甘雨零亂烟縈處合幽甃坐來停薜挂疑相媚松眠乍欲醒遙淙開飛白斷壁吐空青澗發琹中水池添鏡裏星破萍龜浴甲綴草寉梳翎步步堪迴屐時時忽建缾肯分香積飯十日代翻經


天池此夜月迴彩映諸天忽自牟尼捧如從罔象懸千林青碎一澗碧潺湲峯奪五湖色城万井烟靜聞僧偈惋現佛鐙圓玉借蓮花頂金添貝葉編獨棲成水觀小坐息塵緣何處生公石殘更又管絃


蕭瑟泓渟勝轉饒華池一鏡隱岧嶤青蓮色借青山近玉乳寒分玉洞遙樹底流雲停客榼竹間凉思滿僧寮但容陶令無妨酒入社藍輿可待招


騎馬尋幽度嶺遲老僧不識使君誰門開紅葉林間寺泉浸青山石上池殘果已猿食少枯松欲折鶴巢危壁間不用題名字無限蒼苔沒舊碑


竹踈漏雲色泉細落嵐霏日暮不歸去山風吹客衣


十年不到天池寺湛碧深寒山上頭行繞長松樵徑險坐聞新鳥佛堂幽排空蘿壁可千丈洗露蓮峯知幾秋雙屐欲依清淨境閑攀崖石看雲流


山罅清泉不斷流石如虎豹滿林丘玅香杳杳來僧院翠竹蒼松暮靄浮


夕陽箕踞蔭長松松下深池紺色濃奇石萬株山鳥囀僧齋纔罷恰聞鐘


紫壑浮雲轉峯皓月躋徑分蕙草曲簷墮橘枝低山悄騰蒼鼠天寒噭碧雞誰知鴻遠舉不及燕早棲


花雨萬重色寧無稽逸情泉聞百竇出雲看數峯生佛子宣蓮偈山童指藥名黃精一飽臥天半壑風清


瓴然佛國空山裏紆麓層林無鳥羣屋上峯欹欲墮石門前池湧倒山雲房櫳盡是烟霞氣中舄元多草木紋豈謂太虗常寞峯頭時有玉簫聞


裂地氷霜將歲闌茅齋此日臥袁安勝遊自結龍驤侶峻陟能鳥道難淹轡亂山黃葉晚濡毫古寺白雲寒翱翔天外翛然意安得同君生羽翰


落日孤尊至空山一磬傳巢棲人似燕峯吐石成蓮月魄寒生地池光淨入天從來稱慶世住此定長年


嶂影周遭合池光宛自通壁飛千道雨谷受四山風引水香厨裏分泉靜缽中蓮花青可摘望望色成空


秋郊堪寓目到寺趁新晴地僻間雲宿山高氣迎蟬聲嘶桺鶴夢入松清最喜逢嘉客相攜說化城


琳宮寂寂倚雲根檻外諸峯伏不奔碧玉一涵佛日蓮花雙瓣落天門禪鐙樹隱光難落香象陰霾色易昏聞說中丞遺骨在啼鶯還似欲招魂


入山雙石龕相對立山麓中各有佛身離披伴枯髑竆搜歷荒徑知有舊禪屋松杉裏榛茅殿剎類空谷古佛霜風侵莓苔作紈穀侍衛儼然列太抵似顰蹙經歷三四門陰風何慘肅唧唧如有人深藏噉酒肉始悔薄暮游將無蟄蚖蝮天龍寂無靈世事多翻覆君不見驪山工作未曾完野火延燒鬼夜哭又不見老瞞疑塚七十二銅雀臺傾走麋鹿


鐘鼓沉沉寺門落葉歸僧獨晚鴉初宿影亂墻頭竹長嘯峯前清籟飛空谷松如沐炊煙斷續杯底秋山綠


蒼自疊疊長夏多躋攀小坐石復石遠尋山更山晴空樹光合曲徑藤花間山禽知我意隨處鳴關關


山雨久不歇體疲筋骨酸支藤立檻外直視雲無端花草色轉傲風泉聲倍寒幾時露微月徙倚石邊看


晴日初生鳥弄音盤溪折磴遠相尋孤峯突出蓮華瓣萬木圍成師子林說法不輸支遁口開田亦費仰山心慙余白首無能事相對梅花醉益深


石女尚生兒石蓮可無子試問花鬚人其誰徃來此


雲為玄度身月作支公面各各不相知堂中日相見


冬霜葉不枯春水葉不長每到月明時銅瓶汲雲響


纍纍石梁石石石皆可語所喜不點頭點即棒殺汝


山靜無雜喧水喧愈覺靜留客暫時聽耳門不奔競


一泓浮玉翠微開鳥語青蘿報客來絕壁千尋多古色小松三尺盡新栽鍊魔僧去留塵榻洗缽泉枯長石苔二月春風茶事好相期直欲上崔嵬


既踐山中峯乃造峯陰池空陂翳落葉微溜潛以滋稠巒互向背怪石爭厜幽意見千古蒼波無四時其陽富琅玕厥產宜槍旗屓屭沉代年徃徃苔蘚欺樵柯響蒼紅鬼大添琉璃巔峯名蓮花佛理或在茲


弭棹尋芳去遂令仙路深幾重春嶂盡隨磬入東林潭影浸空剎松風和梵音臨流無用祓蓮沼即來心


鸎聲送盡幾重山知入桃源不願還春壑度人芳樹杪石梁題句白雲間


松門石壁但流霞禊日偏宜慧遠家澗底浮觴皆逆水林中結佩盡空花


不改青山色還安白石禪空林原古剎僧臘始今年雞犬桃花外香鐙竹樹邊重來荒徑合幡影導君前


長林盡處水溶溶萬仞青標一片峯回首但看雲外影天風吹出玉芙蓉


捨舟易輕輿自識春山路木杪行一身踰險如鳥赴隔峯雨歇初晴色改衣屨泉聲辨遠尋花氣恰幽素嵌巖安半屋牕戶亦微具獨棲有老人相見絀禮數因尋蓮華峯奇詭果天趣下寺磬已遲尚與樵歌遇心目庶不襍隨意成妙悟


拾級上精閣逶迤入閒房積石似可語几案多琳瑯雲根疊微浪簾影搖山光雖無槳與楫身如坐輕航衲子道門秀胸中有文章古老愛神駿後賢駕風檣前蹤如可繼妙契非所量


山中多藥苗徃徃發香氣不知採藥人曾齅此香未


辨祛鐵石心住此剎那際直作毘盧師莫戀法雲地


飛鳥日行空無人見其跡姑留鳥道名指點尋山客


黃茅屋子蓮華峯屋邊梧竹青蒙茸早眠晏起不經意夜半月明催打鐘


一瓢已掛兩三年秋水平平好放船白日青山有盟主不妨重結再來緣


何來高木囀鳴鴉峯下天開釋子家月挂芙蓉垂薜荔風生石磴倚蓮花支公白馬名磵老子青牛跡是窪我亦三生如有願十年於此展袈裟


名巒重復見霞標結搆層層儘有條練土高栽天目樹鑿池遙接太湖潮塲中未猊師座竹先開雲水寮巖穴固多龍象跡翻然到此不須招


均是林中嵇阮流為憐古剎執牙籌鼉鐘堅鑄千斤鐵龍藏高懸百尺樓豈易得如歸趙璧已知焚却濟河舟而今僧行尤當密先佛僧教摩爾頭


人向春山入雲從鳥道生即看塵外境長揖世間情亂木依危石孤峯隱化城翻思支遯錫可得再來鳴


何處開龍藏支公舊堂蒼山橫樹杪踈磬發雲傍氣高松色花明古鑑光世途雖屈曲一坐可相忘


秋凉初未約月色偶相延澹至語妨靜交如茶耐煎身心同近佛木石各藏天明日過橋別山邊望水邊


石起層松上春消一帙中無言堪自了借說與人同共對高空月長吟下載風偶然聞寉唳昨夜夢支公


訪舊光陰二十年殘僧相對兩依然木蘭已老無花發石竹依前有麝眠萬戶直須龜手藥一龕何用買山錢從今半座須分我共說昏昏一覺禪


二十三年再入山此山與我有前緣時人不用憐衰病天與丹房一線泉


天平船子過華亭舍衛城中次第行留取缽盂歸院洗東巖新出一泉清


樹木沉沉翠作堆瘦笻緩步首頻回天平山水真佳矣文正祠堂亦壯哉碧落高寒超下界白雲清暖隔浮埃長懷徃事成悽斷為讀碑剔蘚苔


鐘聲緬廻秀色餘西岑微徑不知處白雲長自深松風散花雨溪牖搖峯陰獨夜泉亭月寥寥期此心


西林翠微盡行向石梁過洞榭扶香靄春泉洗綠蘿觀心遠公義遇客楚人歌莫覔桃源去雲峯此地多


千級穿蘿望漸平萬峯擁笏坐相迎秋空月並蟾蜍吐有萬笏林蟾蜍石夜壑風疑虎豹驚荒艸不傳蘭若跡古松猶識范祠名自憐長誦先憂語拄頰看山盡此生


向來搜討白雲巔已過清秋二十年老壁歷看猶徤在眾山相見益蒼然竹枝裊裊蕭梁寺禾忝離離古墓田最是夕陽無限意化人樓閣映殘烟


白雲泉上遠公菴我昔棲禪借一龕夜壑松濤寒作雨春林花霧濕浮嵐龍門客賦詩成軸虎阜僧來頌有函楚些難回南麓定蒲團詩與話同叅


江左多年不得書范公祠下徃來踈義田無恙徴科後梵剎重新刼燒餘大擁芋爐寒榻靜水添蓮漏夜堂虗袈裟曾習西方觀幾聽晨齋報木魚


古木蒼藤開寺門清泉白石駐華軒丹青不改天平廟閥閱猶知慶曆尊四面峯巒旗鼓列一村桑柘子孫蕃皇皇卷服餘生氣再拜令人媿後昆


樂游那厭去程賒穩穩藍輿勝小車烟柳青邊疑野店露桃紅處是山家澗分燕尾泉來細嶺轉羊膓路入斜趣既有餘吟亦就此行應不負韶華


清晨荷笠出江城乘興來叅再待晴雲起東山藏剎影水流西澗帶鐘聲茶燒活大甞新味詩寄長箋寫舊情便欲泉頭分半榻相依談笑盡餘生


獨客燕山近薊州隨身瓶錫數年昨朝過魯非無樂今日還吳却有愁屋老郊園蛙產竈牕寒風雨鼠侵裘故交猶得師存爱握手歡呼慰白頭


小港通行三十里亂花深淺到山西誰知絕境無間地還有幽人向此棲簷上泉聲龍虎動階前林影日星低高僧不放白雲出欲構層巒與閣齊


青鞵高挂天平壁遙指雲門三兩峯禪榻已容黃葉覆詩瓢從杷綠苔封曉風殘月千村艣細雨疎烟隔水舂我向京師宜老盡吳山清淺越山濃


龍門秋月影茶室白雲泉不與世人賞瑤草自年年復有天池水松風舞淪漣何當躡飛鳧一採池中蓮


雄殿雖蕪廢香臺尚欝蒼諸天空色相何處問津梁但展三田素寧須九邑光冥冥無上義恍忽覲虛王


遠歸吳下寺重上白雲泉勝地游非偶名山到是緣僧行晴雪裏虎嘯夕陽邊開士情何厚茶餘話昔年


不到天平二十秋老禪宜是雪盈頭白雲泉上青松下惆悵年來幾夢游


地靈山勝絕觸熱試幽探斗近龍門險巖深虎穴嵌懸厓藤絡石波靜竹臨潭谷響風前澗巒光雨後嵐松鶱華蓋麗泉出白雲甘夏實知青李冬枯識老柟蟒窺嵁匿鼆鸇摶草栖摻徑猱行疾遮塗蟻闘酣岫伸眉細細苔布髮沼旭疑盤沐湖天訝鏡涵歸樵乃佩斧游子每停驂一澗分高下雙峯自北南煌煌忠烈廟遠公菴桂聚香為室蘿縈翠作龕函文殊貝葉庭蕚異優曇剎影晴標遠鐘聲夕度韽東西廊兩兩前後眾三三法自齋餘說禪從浴罷參歷奇寧有倦玩勝已成躭便欲攜瓶錫相依詎不堪


我從天池來迤邐度雙嶺高林棲湖雲陟入清凉境飄風颯颯


來落葉覆眢井鳥語墓門幽佛香蓮漏永老僧話昔游十載一俄頃客子去來身譬彼浮雲影稚慕脫樊籠斯志苦不猛芝艸帶煙秀石花含露冷誰云黃壤人而知白日景河山自古今俯仰真堪省


古寺修篁瓏谷韻長空青搖水殿虛白閟雲房嵐氣山椒潤苔花石筍蒼坐躭清淨樂身世益茫茫


龍宮已刼檀樾自垂榮合沓山形抱瓏石筍生流鶯穿葉語老寉護巢鳴把酒松門坐林泉無限情


臺榭參差出萬松海門初日上高舂石穿乍可緣飛騎箭闕齊諧事祖龍丰嶺雲生空翠合滿林花散曙煙封因貪隔岸湖光秀行盡春山七十峯


祭廟迴來畧問禪蘚墻莎徑碧山前風疏遠磬秋開講水響盤車夜救田藍綬有香花菡蓞竹牕無寐月嬋娟自慙政拙貽枯旱忍臥松陰潄石泉


令威稟仙骨化鶴去遼東傳聞有遺井乃在青山中山深艸木盛苔徑誰能竆爰有釋氏子於此構蓮宮殿閣頗雄傑林杪見青紅高厓石色古小洞雲氣通神龍室其地上下雨兼風歲時郡長吏祈禱屢年豐我昔過東麓落日明丹楓所恨足力弱徒然望巃嵸何時躡其巔歷覽無忽忽回頭發長嘆深媿南飛鴻


捫崖探佛寺震蕩野猿猜怪石攢空駐飛軒綴壁開濤聲松漾壑雨色桂籠臺金栗吹花日青師坐月來


惜別向何處山龕到竹林以予獨徃意憐爾倦游心石壁龍殘葉蘿軒下下陰清溪一回首惆悵白雲深


杖策事幽討煙霞引與長寺疑山作障巖控石為梁竹靄連雲密松濤挾雨狂周顒方佞佛趺坐對支郎


地逈僧寮肅山延鳥道長層巒朝引眺孤閣夜焚香石壁流雲翠秋花殢雨黃千年懷覇蹟秦代是餘杭


隔江寒霧隱樓臺遠逐鐘聲放舸來亂後不知僧已去幾堆黃葉寺門開


虗無萬象本玄遠精神門杜門而本進德何所據哀哉無事界墮落難出去死水不藏龍藏龍須活水譬如一枝花春光寧有際此言固雖澹味之頗有理


山居有餘樂縱游良不孤生多濟勝具豈辭足力劬處處青蓮座人人僧寶珠雨花無宿蒂玉樹盡新株勞生局形跡矯首漫踟躕


斷暉時照螟曲徑俯雲投石作空青寺林藏掩靄樓傳花杯影細聽竹夢魂幽可道僧龕結羣峯駐此丘


閒游三日滯天宮窘步西亝雨又風睡起牀頭書帙亂興來墻角酒瓶空冥濛野色迎寒碧狼藉春痕弔落紅別後只應如杜老袈裟棋局念旻公


此度停橈入梵宮橘花香氣坐薰風間心頗為江山奪實理元非夢幻空雲隱小牕禪榻靜日斜殿佛鐙紅留題欲和鴻泥句誰復才情似長公


具區千頃淨澄澄路入招提最上層湖上近聞新創寺山中應是再來僧四簷花雨紛如雪萬壑松風冷似冰莫惜瓜茶留信宿鐵檠相伴讀書鐙


彷彿南屏十里松經過還識舊行蹤湖光浴日金干頃山色凝煙翠靄重猿下飲泉還獻果僧來乞食自鳴鐘山花也認曾游客背倚寒巖笑病容


千載支郎此說經寒泉幽澗尚縱橫鶯花浪示春聲色水月猶通佛性情嵌石半龕苔寄跡空亭一個寉名許詢同化無同調只有溪山照眼清


袈裟何地更相逢一錫東來隔萬峯松偃舊牕僧臘久花薰晴殿佛香濃空山晚呌巢雲寉古洞春藏化雨龍定起有詩還自寫下方驚起夜深鐘


西寺躡雲去東林觸雨來峰前青樹合橋口碧流迴香飯松花早巖房竹葉開磵霞隨屐起飛去護山杯


山雨踈踈點藤花滿寺門天香破畫室靈影湛清尊磴接丹臺古碑殘綠字存可憐春草意早晚遲王孫


聽法依蘭若行吟伴鶴群松聲渾似雨山氣以成雲梵響隨鐘度天香隔屋聞老僧門不出果熟與猿分


禪關窈窕鏁烟霞時有松風漱齒牙翠蓋亭亭懸帝網清陰籍籍徧恒沙濤聲挾籟偏隨枕香粉沾衣是雨花苑于今成鹿苑何妨竟日演三車


蓮花開白社松子結青陰日落山光淨人同桺色沉空濛物外眼寂歷定中心鐘磬天台路迢迢深未深


白雲催我返蓬廬空缽為囊步作車漱石枕流塵不到貝多經是絕交書


斷煙微雨曉陰陰積翠重重石路深鐘磬和音交谷口松杉倒影入池心明時有地容揮麈濁世何人肯布金應是懶融蹤蹟在獻花麋鹿得相尋


早霧未消迷過湖妙明春日步堪迂門懸斷岸溪橋接水限比隣野寺孤侍者鳴琴動春鳥長年引席候風鳥偶然此集真鴻跡乘興還水墨圖


歸路橫塘上空江日已斜徃來帆動影高下浪衝花廢寺僧何在采雲裏有般若寺荒臺艸盡遮自投蓮社後誰謂我無家


縛竹作禪宇小於江上舟樹聲疑疊浪月影似中流興寄江湖遠身同世界浮懷師燕坐處吾道在滄洲


羣動寥外一軒蕭灑中山林亦長物身世本虛空清磬花龕日孤燈竹榻風不曾離寓所惟有主人公


繞屋松杉手自栽重陰長日護蒼苔一溪窈窕花間入三徑參差竹下開夜半霜鐘寧假筵秋深月鏡本無臺主人密起焚香坐何處扁舟棹雪來


尺樹盆池曲檻前老禪清興儗林泉氣吞渤海波盈掬勢壓崆峒石一拳彷彿烟霞生隙地分明日月在壺天旁人莫訜胷襟隘毫髮從來立大千


菴居背郭稱踈慵道韻清孤野趣濃花徑縈迴通小市竹牕窈窕納遙峯五更風嚴城角半夜雪清古寺鐘昨日隣翁告東作四郊春雨起降龍


西澗獨趺處凉飈度虗閣秋從夜深來流音滿林壑初鳴忽澎湃稍定還蕭索月下暗禽翻牕間危葉落上人習靜定談籟笑南郭喧両無聞星河在寥廓


城南路長勤徃返迎送何由貸吾嬾向來紅葉撲吟袍重到綠秧圍望眼有人閱世風前蓬年年客我此庵中問津莫問庵中翁貝葉結伴渠陽聾


高林灑繁露間亝自翛然俄聞一葉墜應我琴中絃野水寒欲淺遙岑秋更妍清晨理梵罷牕扉靄餘烟


此齋堪旅泊咫尺絕紛華野色餘干頃人烟自幾家身將齊槁木衣不綴繁花白日還高枕青山入夢斜


微茫竟日混晨晡寒入袈裟島嶼孤螟色半空迷雁鶩秋聲一片落菰蒲浮沉已悟漚生滅渾沌寧知世有無定起忽看東海白天雞啼曉浴金烏


晴日乘舟春賞新太湖春色倍憐人波疑瀛海俱浮嶠花作秦源好問津谷響和歌元自荅林香送酒不辭頻群公更有烟霞思餘興還期訪隱淪


君別不能攀蕭然遠閉關眼前長定水身外只空山亦有雲來去殊無客往還焚香趺坐處日對老僧閒


入林習禪定閉戶隔塵囂相以觀空滅心因忍辱調池空明月夜山幻白雲朝


宴坐依雙樹還探不二門上乘寧有漏真諦竟無言水想漫看鹿風鳴始聽猿遙知三徑裏也作五通尊


尋僧雖愛茗盃清也要提攜有酒罌野色迎人過橋去春風吹面傍花行般游欲及牛羊晚喜悅還隨鳥雀晴白髮老翁身健在不憂無地度餘生


風來水面細細月下城角徐徐怪是放生池上有人臨晚魚


嬾性生憎世累縈功名從此不相能堂成自可同蘭若客至何妨話葛藤儀宇如如瑤圃月心懷烱烱玉壺氷扁舟早晚相尋去湖上羣峯取次登


一編偕榻學逃禪屈指於今二十年此日憐君隱文豹春風許我問青蓮本來面目空中觀自在菩提石上緣可奈夕陽催返棹不禁餘興巖前


石角樹輝輝鐙龕宿鳥稀女僧朝月淨仙梵出花自繡觀音像誰傳罽衲衣悟來空是色天想任非非


秋來桂花發又見芙蓉新獨往觀秋水相過三主人溪聲皆說法山色不沾塵摩詰幽棲處慚余非隱淪


僦居窮巷負城阿門外徒勞車轍多無地栽松待明月幾時揮酒共高歌遊禪頓覺窮愁失不病其如塵世何倚榻空齋無一物秖容師利問維摩


祇園乘暇一皈依論政談禪兩不違火樹然時春尚冷天花落處雪兼飛虛明境已離空色清淨心能遣是非正現宰官來度世豈應常憶故山薇


綠綬不難擲赤文應易求安知水空濶祗覺山深幽松影月半壁橘香秋滿樓誰言耽佛日猶作醉鄉遊


長日逃禪日更長雨過祗樹綠陰涼生來最嬾辟支佛暫為維摩禮藥王


寺裏蒼然一小山黃鶯聲滿白雲間高僧欲避人間世不為參禪晝掩關


馬疲盤道峻投宿入招提雨急山溪漲雲迷嶺樹低凉風來殿角赤日下天西偃腹虛簷外林空鳥恣啼


娃宮屧廊尋已傾硯池香徑又欲平二三月時但艸綠幾百年來空月明使君雖老頗多思擕觴領妓處處行今愁古愁入絲竹一曲凉州無限情直自當時到今日中間歌吹更無聲


吳王昔日館娃宮殿閣鱗差軼碧空香魂招不得惟餘松柏韻天風


曉乘輕舸出江城晚上藍輿却倦行盡日松風響巖谷小牕聽作亂泉聲


攝身下蓬萊放浪雲外跡非無簡畫畏心賞寄泉石亭亭雲間塔勝地聞自昔梯空上青冥如鳥著兩翼化城出天半寶甃坦如席環山劃中斷裂地開震澤峩峩東西峯觀闕倚空碧千尋採香徑劍臥漣漪直當年館娃宮六月避暑夕琴臺延薰風萬女曳阿錫牛耳爭齊盟鳥喙已薦食百家甬東村記足歸無宅馬知陵谷變大廈響千舄矧茲風塵際樓臺湧山脊安隱大火中顯允像教力興予浩刼歎萬法本空寂


古來興廢一愁人白髮僧歸掩寺門越相烟波空去雁吳王宮闕半啼猿春風似舊花猶咲徃事多遺石不言唯有延陵逃遯去清名高節老乾坤


吳宮花草久為塵千仞空山嫵黛顰雲閣面湖春渺渺天池浸石碧諸侯互勝猶爭奕三世如來却現身白社楣間留秀氣清游訪古及芳辰


丹梯百折到松林連抱庭杉歲月深永巷廊虗曾響屧荒岡臺古不聞琹蛾眉傾國悲生樂麈尾談空後視今山下良田川似剪一區那得老雲岑


重遊已隔十三春纖綠嬌黃幾度新白髮無情添世態青山有約待詩人菜花間麥畦摛錦薜荔縈藤樹簇鱗香徑斜陽啼杜宇迴舟圓月挂城闉


始入松路永獨忻山寺幽不知臨絕檻乃見西江流吳岫分烟景楚甸散林丘方悟關塞眇重軫故園愁聞鐘戒歸騎憩澗惜良游地疎泉谷狹春深草木稠茲焉賞未極清景期杪秋


霸業銷沉煙樹濃吳王臺殿梵王宮屧廊人去土花碧香徑僧歸秋葉紅颶母射嵒風動地蛟精徙穴霧迷空明朝江郭重回首寺在翠微蒼靄中


我到靈巖古寺中雲烟樓閣鬱重重今朝醉倒山前石取綸巾挂偃松


靈巖振起拱諸峯林壑深幽與昔同誰念夫差罷敝後莫逃范蠡計謀中彈琴石老苔花紫響屧廊空夕照紅里叟不諳亾國恨至今猶說館娃宮


高高白月上青林客去僧歸獨夜深葷血屏除惟對酒歌鐘方散只留琴更無俗物當人眼但有泉聲洗我心最愛曉亭東望好太湖烟水綠沉沉


館娃宮畔千年寺水濶雲多客到稀聞說春來更惆悵百花深處一僧歸


明月溪頭寺蟲聲滿橘洲倚欄香徑晚移石太湖秋樹老雲歸盡臺荒水更流無人見惆悵獨上最高樓


宿枕依鄉館天機陟覺清一聞山鳥語瞥起野麋情峭木霜氣踈泉曳玉聲簡書催俗駕牕日兩竿明


夕鐘初斷海鯨音投宿香園半翠岑氷簟浸牀消客夢水簾澄月伴僧吟雄風拂袵清凉極珍樹交柯翠翳深一夜漢陰機事息艸堂虛論破煩襟


老人昔記觀河處白髮蒼顏只如故湛然不與生滅期始信真心有常住公今忘物兼我坎止流行無不可桑下了無宿戀壁間一坐九年過振履忽逐秋鴻徃浮杯又趁春湖上一片孤雲自在飛不落人中去來想


猊座諸天繞龍龕百鬼營捫蘿穿窈窕拄策上崢嶸雨送秋聲入風迎夜氣生肛一鼉吼撇烈兩鳬驚獨詣超神界真游夢化城吟更有味琢雪開僧清


老衲僧中龍得度佛三界誅製不借剖竹作如意徵心訊空王禮足依梵諦住世無三因宿緣有五至百年杞國憂四大偃師戲應作如是觀浮雲本無蒂


招提名秀峯昔吳館娃宮繁華頓消滅梵宇俄穹崇禪堂擁深翠虛閣涵遠空曾來西土僧繪像遺廡東赫靈亦神異徃來咸信從烱烱大智鐙明光破羣蒙


單艫集羣英席窄坐每盍烟橫半掩寺木落全見塔斜流出渠分曲徑轉溪合村妝妍醜並野話悲笑雜童操吳音聞僧作梵偈荅霜苔滑難躋露棘朽易拉磴餘螘緣樹扉敞蝸啟闔娛賓列五豆禮佛過三匝晴崖憂雨秋洞寒疑臈牕攀盜果猿簷入避鸇鴿掬池萍沾袖憇石蘚污衲琴忘荒臺弄屧響回廊踏陟險屢思笻得奇即傾榼感深怒鬚磔愁極衰鬢颯華年倏川馳雅量浩海納嘯歌激欷雄辯肆交沓禪虗無量道祖清淨蓋呌囂蝸觸蠻變幻雀化蛤狂游類酎薄宦避嚼蠟終當謝塵鞅掃屋分坐榻


間上香臺望下方漁村樵塢盡蒼蒼傾城人遠苔生徑歸寺僧稀月滿廊雲散池邊留塔影雨來閣外失湖光廢興皆幻何須問獨自吟詩送夕陽


靈巖佳境古禪宮孤塔嵯峨倚碧空倚檻湖山蒼霧裡隔林雞犬彩霞中鹿行絕頂琴臺月鶴唳西施洞口風昔日香魂何處覔惟存片石見遺蹤


感慨千秋近躋攀信宿多亂杉遵市曲寒日翳巖阿寶地曾香粉金鋪竟薜蘿覆天峯四障憑閣水微波花隱殘鐘坼蓮生斷礎訛神僧自梁代野老尚吳歌塔敗狐頻聚臺荒鹿易過豪華與空幻將奈有情何


選勝從初地傷秋問故宮周遭懸徑仄明滅遠湖空人閱臺游鹿碑看墨戲鴻共攜高士傳展讀亂雲中


金輪消歇玉池荒白日青林輦路旁我愛淨因叅古佛僧傳勝蹟指吳王琴臺花雨浮空翠經閣香雲露寶光七十二峯湖影動碧天無際鳥飛忙


靈剎鬱籠葱來探興不窮幽峯森拱客棲鳥靜依叢眾水皆功德林花自色空穹碑無事讀晏坐悟圓通


落日青山寺支笻訪大顛樹深蔭白日殿古宿蒼烟法悅非躭境禪修不問天此心靜潭水何用謝攀緣


羣峯抱蘭若孤塔界晴空未沐菩提雨時聞薝蔔風使星聊一駐佛日暫相同儻借支公馬長陪鮑氏騘


宦中論山水雨裏約登臨不是風流罪難銷世外心苔根脂粉蹟松粒海潮音萬井憑欄盡豪華閱古今


纍纍數拳石漭漭一湖烟買得夷光笑留來釋子眠木犀馨酒德竹韻冷歌絃七十峯何在帆帆颭暮天


滾滾波濤漠漠天曲欄高棟此山巔置身直在浮雲上縱目長過去鳥前數杵秋聲荒苑樹一帆螟色太湖船老僧不識興亡恨只向遊人說徃年


吳王宮闕草萋萋飛閣重登意轉迷洗硯池邊雲欲雨拜郊臺上日平西湖涵遠浪千帆沒樹響悲風一鶻棲江海夷去不返荒煙野水鵰鴣啼


樓閣侵霄象外幽水清山碧樹修修虛無晴采諸天曉縹緲凉雲四季秋粉竹烟含新翠合紫蘭花吐暗香浮自慙碌碌迷塵障白業何時問般舟


白雲翻濤衝行人渺無蹤蘭若因以名秀倚青芙蓉茲山非百大泉名與山重問泉所發源寺僧偶相逢涓涓出亂石循長松山中不鑿井飲足忘深冬始知白雲多護此蜿蜒龍品評藉道園遺墨無遺容所恨生也晚操杖何由從步來當長夏坐挹清心胷紀事強追和豈圖碧紗籠謫仙詠瀑布莫訪香爐峯


奉慈山茶好標格花開如杯呈玉色海雲山茶更絕奇奇處不論紅與白兩株並植東軒前密葉如屏遮几席枝柯一一相交加為是同根忍分拆初疑一人獨义手忽作兩人仍促膝少馬掉臂纔跬步又復控拳當肘腋碧玉磨沙成玦環青絲綯索分徵纆我來庭際稍摩挲引子春虵憂毒螫試量旁榦得三圍每掃落花凡一石風霜飽歷三百年未識何人手中植尋常繞樹多詩客堦下莓苔留古蹟可人曾辱昌黎文西蜀休誇孔明栢世間大樹儘有之似此山茶何處得


歷歷春山裏層崖倚曲房竹雲時駐影桂露夕團香未臘先垂螟方秋已薦凉莫言今索莫自可勝他鄉


尋幽擕蠟古寺夏雲中聽明聞性看花悟色空風傳煙磬遠竹引野泉通便欲捐塵累香燈事遠公


奇花表瑞附枝生續續連環綴赤瑛織錦共憐羅帶結合歡還訝鶴頭并天工最巧無容力卉物何知亦有情却恨不逢蘓太史開元常品漫知名


移根猶記舊同栽今見華如斗大開花漸大時人漸老看花莫怪每年來


昔年曾駐錫此地喜重游樹影兼雲合蟬聲帶雨收磵循松下砌峯繞竹邊樓到後嗟難偶吟蹤去復留


巖棲還傍塢複嶺自層層叩戶頻來白尋溪每到僧苔深終隱梵樹老尚懸藤但可行吟處題詩寄我曾


林屋深藏密盤盤石徑斜過樵驚睡犬迴牧亂鳴鴉垣碧蘿攢葉籬紅槿綴花到時須放浪莫問是他家


迢青村外崎嶇紫邏間過林才見日到渡不逢山一室依巖險雙扉傍竹間曾看雲際鶴向暮獨飛還


勝處初遊日長疑別有天樓開扉納月庖接筧通泉鐘散羣峯外禽回雙樹邊也知宜眺望不獨可安禪


地遠塵難到人家半隔溪放船還候磬起曉却憑雞雲度隨山窈泉行趁澗低披叢尋蘚壁更為刻新題


一徑通林遠時聞長者來水先搖定室松影落香臺桴為防彪設軒因放鶴開若將吟適興滿眼是詩材


山人無所事沿渚只栽松黃葉深深屋青烟遠遠峯苔蹊屯鳥跡石磴宿雲蹤留客同迂步乘昏欲聽鐘


海雲寺裏山茶樹秀氣間生材質美兩株並立不同根一一枝柯盡連理老柯屈曲鐵不如嫩枝交錯玉無比似環似璧難盡狀刻畫之巧竟誰使四時葉在不曾凋半年花開仍未已千紅萬綠花間葉好看最宜深雪裏不知何代何人種二百年前已如此栽培自昔力已多保養到今功更累斧斤不伐神物護靈椿丹桂何堪擬老僧傍樹開層軒清氣氤氳滿牕几朝霞映彩誦經罷夜月籠光坐禪起眼看心悟色空喻不異與即有深旨我來採藥到山中扣戶來看應徙倚乃知此樹得茶名宛然茶葉并茶子古人詩裏未甞聞持為品題從我始


駕幸空山後仁風轉壑春不筠成鳳尾是木化龍鱗御氣凝清古芳濤和佛新懸知遺德在雲物尚存淳


試問山門境何年植二松風霜凌色古琥珀抱根濃正直應難繫崢嶸不待封想因雷雨甚一本已成龍


蒼島孤生白浪中倚天高塔勢翻空煙凝遠岫列寒翠霜染踈林墜碎紅溪渚遠棲彭澤雁樓臺深貯洞庭風六時金磬落何處偏傍葦叢驚釣翁


瀠剎烟蘿細凌空石磴微雲隨遡風馭霞拂花衣泉鮪疑聽法沙鷗解息機從知投紱客心慕穎陽輝


同游無俗侶曲塢有香林甃冷荒烟合碑湮蔓艸深嵐光浮塔影雲氣盪湖陰何處堪邀月飛梁控遠岑


萬松徑裏寺門開故舊來遊喚我陪伴侶烟霞空有約品題風月媿無才寒光極目天連水秋氣橫空月滿臺海內湖山此奇絕何須更擬訪天台


湖山如此世希有况復秋高烟霧空老我重遊尋舊境入門何處覔清公大開圖畵滄浪裏人望樓臺錦繡中苦憶歸來心未遂羞看短棹駕長風


高登鄧尉山遙入玄墓寺老僧具衣履出門迓予至落落長松間一徑獨深邃鞺鞳鐘磬聲鳥雀少驚異仰面睇山腰殿宇危若墜長廊掃清風修竹自為篲結夏四五人趺坐更無事樹密山果懸草深泉井秘盤旋登小樓洞庭正相值洋洋太湖波兀兀林屋翠始知眾山中此寺真畵笥聞昔萬峯老卓錫踞茲地道行既孤絕遺言有高致化去動吳人金帛爭布施當久骨當朽遺容未全敝禪堂晝寥雲水乏供饋惟餘佳山水不改太古意摩厓紀勝遊吾當一題字


昔年湖上極躋攀萬壑千峯紫翠間風便有時聞梵唄雲深無處覔禪關鹿鳴過午花陰合鶴夢經秋草色班何日相尋重著屐放舟依舊到前灣


蘿逕縈迴手倦攀上方只在白雲間鹿眠花下僧傳法鴉噪林前客叩關石磵流泉和磬響松梢落雪點衣斑欲知何處宜蟬蛻秋月涓涓水一灣


寄蹟吳山欲奮身心於地境兩無塵石衝細水飛輕雪沙繡層臺布軟茵迁性不妨村僕恠野懷曾受　老僧珍明朝更擬捐城府雲嶺烟巒自足清


玄墓名山久注思相攜閒伴是春時隔牕湖水坐不起塞路梅花行轉遲清福可教何日領閒情曾有幾人知漫妝形勝歸村館夢裏烟霞亦自追


春杪百藥消松柏獨含滋朝輿指遠山山遠行者疲旋崖御雲師雲壑驂風騏諸天盡超勝次第遷館池既藉摶欒綠復蔭三花枝出入兜率宮靜嘯雲石湄長烟引包山高攀歌紫芝山空紫芝老世遠丘壑卑水炎本殊境此地應付誰上士悟塵鞅浮豫及佳期佳期容易失支公勿復疑載歷中條梯曳杖遲所知


親躡山中雲遙眠樹端閣開牕太湖來當几孤帆落步步玉青葱曲曲徑盤錯愛倚千尺松頻頓修廊腳兩點包山煙空黛真莫飛睇出天外猶疑十洲薄翠石寒堪摩蒼藤老難斫羅衣濕山霧瓊水飲中酪幽緣苦不久一宿深自怍同來虎溪游留題在丘壑


天鑿東南山秀出芙蓉片萬峯入雲端鳥道懸一綫竹色照人衣桃花映人面烟嵐暗松杉采翠飛宮殿金磬忽泠然鳥背明於電忘卻靈巖嶺怪底江山變憑虗神欲飛久坐心猶戰老僧具袈裟指點諸山遍法華掌上螺太湖天外練鸞鳳勢迴翔驪龍珠隱現何當投此山寧問蘿衣賤


霽色麗春光雲霞落成片嵯峨萬峯山澗道絕飛綫異艸未知名珍禽初識面行遵狐兔跡却入青蓮殿返照漾平湖紅光走金電屹然雙洞庭對壘陣不變諸峯七十二列欲相戰天開西南奇顏覽已遍春花笑碧桃春服明白練飄飄赤羽輕冉冉紫霞見逍遙凌太虗灑落失塵纏孤磬響松間天花散如霰俯視萬家墟徙覺下土賤


振策登春山沿流逐花片蒼蒼雲木合仰視天一綫十年西南夢始識靈峯面碧獻被珠華彤雲藏紺殿五湖蕩青天鳥飛鏡電遙山吐嵐烟紫綠千萬變日落波動搖令人心目戰還憐應接疲豈暇搜羅遍偉觀赤城霞妙語澄江練江山故無恙昔人不相見人生本寄形况乃塵俗纏撫景意彌劇懷賢淚如霰且復醉樽前松花酒方賤


十里黃金界千尋不夜城煙含丹壁煖晴引碧湖明鶴駕隨雲轉鸞笙向月鳴卜居誰作主太史已題名


洞庭湖濶三江會玄墓山高萬木森天到重陽偏應候世無風雨似多陰虗堂鐘韻吳僧梵寒榻雞聲楚客心浪湧兼天昏黑到故留一宿了登臨


起來日映斗牕斜到院時聞誦法華千佛樓臺多改壁諸天世界亦浮槎青霄逈度歸鴻影白露偏滋野菊花風景不須前導仗手爐行處擁袈裟


暝色起湖心徘徊日沉島人散鳥亦歸山空靜逾好玉梅不藏妍殘雪夜爭縞荒游已竆日秉燭何潦倒更愛水明樓浮空樹如草秀色真可餐何須飽梁稻怪底神魂清雲房枕湖腦乃知從前日枉作塵中老江山無限情相見苦不早


山僧不厭客我宿雲島藤蘿半衘日轉覺江山好古屋暗於墨平湖夜如縞遙望景中屋萬象皆垂倒道人下山去為我摘芝艸渴飲石榴羹飢飱鸚鵡稻石林含雲蕤清寒逼人腦自非煙霞骨安能此投老明發又人間虎溪相送早


既登烟霞嶺因宿烟霞島日入羣動息巖居更幽好泉鳴樹間琴月曳湖中縞雲軒夜生白萬想傾倒巡筵悉琪花匝地皆瑤艸坐之綠竹牀飯以金蓮稻金偈靜降心寶薰清入腦始知名勝地偏與僧棲老一宿媿暫晨光動林早


絕頂岧嶢喜共攀上方名剎異人寰白雲蒼靄秋無蹟古殿長廊晝不關護法神龍藏缽內聽經仙鹿到林間山僧話久忘歸去船泊清溪第幾灣


天風吹我度層巒更上危樓取次看茂苑西來山歷歷太湖南下水漫漫梵王宮逈香雲合刺史墳荒宿艸寒過客不知興壞理登臨猶是淚闌干


萬峯形勝出塵埃中有名僧惠遠才佛法早從三藏得聖恩新自九天來蓮華刻漏金壺滴貝葉經翻寶藏開到此宛同廬嶽景諸天空設舊香臺


最愛青山藏白足雪花松影照清癯銅盤供日當香案竹筧通泉到淨廚却中野人春睡穩可堪工部夜吟孤十年載作梅花夢欲泛扁舟到五湖


千峯盤錯太湖空曲曲禪房有路通到此儘多投足處謀生何必買山銅寒梅歷雪僧俱老寶劍臨風客自雄十載一遊如作夢夕陽猶說問漁翁


百里尋幽去路長千峯蒼翠接林光太湖浪捲羣蛟舞六月烟生萬竹凉龍藏護雲金界淨天花飛雨客裠香斜陽更訪高僧跡松影泉聲繞石牀


春日開玄境桃花然翠山雲衣外捲湖鳥鏡中飛對雨禪房靜談經客慮稀諸天已昏黑吾意澹歸


馴鴉驚客散種竹與人齊春色閉門靜泉聲就枕低兩山何以裂一劍不空提亦愛全身地誰能學馬蹄


滿山雨竹烟昏路轉桃羅又一村石燕避寒春落子籜龍驚煗夜添孫危峯壓殿天初逈缺沼當巖水半渾願向西堂分半榻禪翁莫厭客敲門


山水為吾癖平生不厭游每迂康樂時泛未家舟石磴穿雲遠林扉入洞幽問途從野老結社集緇流自喜逢清世誰能免白頭夢空千代事吟破五湖秋嗜酒憐彭澤參禪悟趙州徑開招二仲亭搆擬三休畵與天機合詩將險韻酬蠡應羞霸越良也幸封邀月聊停盞臨風獨倚樓求仙閒即是何必問羅浮


憶別茲峯二十年夢魂常繞白雲巔湖光山色如相待竹逕松堂亦可憐嬌鳥偏啼吟几外寒梅故放酒尊前洞庭西望烟波渺媿我時乘范蠡船


高閣虗無裏千峯紫翠紛雲帆天際落烟島望中分祗樹鳴禪夏琱簷宿鳥曛山空禪誦杳清梵隔林聞


寒殿秋山裏林巖落木時雨侵師座蘚風墮鶴巢枝寺古有衣缽堂空無住持松房讀書處猶見舊題詩


披雲上翠春山縱芒屩和明變林姿菲菲陽卉灼濤驚風繞松泉鳴雨飛壑躡磴石多欹攀巖葛猶弱空翠拂人衣覽之不可握基漫苔痕幽龕翳蘿幙巨浸窟潛蛟層厓樹巢鶴字古壁糢糊禪枯鐙莫波游揚素帆雲臥棲香閣睠茲山澤癯外物徒濩落紉蘭擷瓊英劚筍裁水籜思遠境偏奇玄悟情無願隨王子吹笙向寥廓


鄧尉開山久輪王結宇深湖光同練水梅樹即珠林客興乘春霽僧齊過午陰望中枝勿翦無礙是禪心


行看一水來天目坐見千峯湧太湖啼鳥不知遊客至閉關惟有定僧孤鏡中水月俱清寂象外烟雲乍有無勝地久懷來較晚買山真欲辦青蚨


老師飛錫處雲壑堂偏祗樹千年蓋金蓮萬相圓檐窺蒼島月牕俯紺湖煙司馬多消渴高眠可問年


寶樹森波面瑤笙下竹間雲光縈斷石帆影落遙山僧話三生事天半日間塵緣何日了相與宿禪關


參差臺殿俯晴川仙梵微微思入玄風挾波聲流樹底鳥將春影落花前三山縹緲通丹極萬竹瓏散紫烟五月楊梅應帶雨南薰還上太湖船


捨舟復振炎暑爍朱英谷草隨香入山禽傍語行嶺雲攜屐逈籬蔓引絺輕寺出澂湖上因之看月生


高僧歸淨域名士亦棲遲詎識璃殿俄生荊棘枝雲藏劉向閣鳥宿貫休祠一片湖月凭欄照所思


閣面浮湖出松根見日斜向曾思結夏初到已如家石立披宸藻鐘銘盡法華緣知鄧尉勝不獨是梅花


木葉猶未落洞庭水濺濺空林上新月野寺如秋天清梵流山壑幽琴和澗泉僧歸迷翠靄人語出蒼煙蘭熖招蟲逗松飈驚鶴眠焚檀相佛拂塵互談禪薄味為靈藥無生是大年廓然那有聖深悔滯蹄筌


覽勝高侶捫蘿謁梵宮千山飛片雨數載寄孤蹤空翠鳴踈磬波光照遠峯煙霞誰愛客相送有支公


隨意藍輿載村村踏落花樓明干尺浪牕鏁萬峯霞石筍穿雲立茶烟裊竹斜法堂鐘磬靜更聽演三車


嶺外明湖漭泱開千村樹色擁樓臺曾聞地有黃金布今見經從白馬來雲護寶花時現滅香浮龍象自崔嵬人生塵海須臾事安得慈航問渡杯


古樹參天鶴影迴虗堂瞰野暮光來水中亂嶂御村出山際重湖擁寺開梅接千林人映玉嵐侵四壁酒生茗游從病後諧室觀月色花香總辯才


獨倚胡牀嘯暮烟別來叢桂幾經年風回松籟和僧梵秋老藤陰覆鹿泉猿鶴依依千嶂月魚龍五湖天人莫笑題詩句與青山結淨緣


攜笻隨所適旭日在林端露氣沾衣翠雲光絡石寒徑香浮橘塢谷響瀉松湍卻笑吟詩若時時墮鶡冠


七寶在空翠谷口桃花流諸天香雨散百道白虹浮華頂通海脉空中鳴天球雪噴石鍾乳練挂銀河秋甘於白獺髓清如赤龍湫陰山落寒氣二月思貂裘漸令神思爽坐使沉疴瘳攜來雙玉瓶酌以黃金甌雲英入兩腋漸覺風颼颼長歌賦歸來去向瑤池頭


月斧斵山骨列壑清山流既如月鏡懸又似太白浮金精蝕寶甃銀色堆珠球泓澄自寒暑盈溢無春秋舉手凌白日攀厓弄靈湫陰寒落空翠濕我　綺裘泉石我膏肓此疾真難瘳山僧頗解事汲取供茶甌芳鮮生灑沃松風響颼颼塵襟一以滌返策曹溪頭


寒泉落天漢空翠雜雲流映日明珠顆英英乳花浮迎風撼紋穀觸石鳴蒼球七寶散天花急雨空山秋委流亦泠然下注百大湫懷茲不能去欲老營菟裘于焉滌煩囂宿痼亦已瘳手破明月團快瀉白玉甌清風自何來白髮晚颼颼言理孤榜月出虎山頭


誰將七寶地貯此一泓秋片月從空墮清水出壑流冷涵山骨瘦細咽竹根幽半勺能消暑名宜水記


玉音丁丁竹外聞霏烟青空出樹根脂光栗栗寒辟塵氷壺越宿長無痕碧山無雞大車馬不到邨支公三昧火自閉桑下門東風細落巖畔花煎聲忽轉羊膓車建州紫磁金叵羅錢唐新揀龍井茶瓊液津津流齒牙相如有文渴陸羽無宦情相逢開士家七椀同日傾茶爐若過銅坑去石上長罌仔細盛


大葉稱嘉果僧攜出翠微從來山隖少寧獨市稀為洗清泉冷因過好雨肥餐之消綠酒轉覺賞心飛


純白窩前豐草花引來清澗彀些些有時睡熟撑頭角果樹雞鳴日未斜


蒼島孤生白浪中倚天高塔勢翻空煙凝遠岫列寒翠霜染踈林墜碎紅溪渚或棲彭澤雁樓臺深貯洞庭風六時金磬落何處偏傍葦叢驚釣翁


野寺堪迷暑登登去叩關林深長礙樹路轉又逢山石缽分中飯雲房偕半間玉茶花落盡坐撫不知還


細路輕兜兩兩乘招提深入亂雲層青山影裏蒼髯叟黃葉林中白髮僧戲寫玉茶思舊約醉嘗金橘記重登詩成漫寫高崖石不覺獼猴上古藤


與汝登高處天空望亦奇無山非佛土有樹是禪枝自覺生風急誰言到月遲蒼蒼石間水可以繫相思


空林幽水迴蜒蘭若中開地不偏湖氣蒸雲常異色天花飛雨已多年龍吟幽澗疑傳唄虎伏連峯似學禪何用楊枝勤指點降心即是法王詮


曲曲桑麻路層層紫翠臺遠尋銅井去先訪竹門開雲侶採茶入瓦罌沽酒回三生不盡話松日照蒼苔


禪榻經餘思二玅舟楫遠勞相問尋虎頭善畵稱絕筆放翁吟詩多雅音枇杷當戶花如雪橘子帶霜香滿林招提嵗晏肯頻過莫將清興阻山陰


同是山中客尋幽入薜蘿草香疑蕙蕚鳥韻識鶯歌暖日花陰少晴濤樹杪多不緣經歲約那得此相過


一瓢懸此樹老死復何言所食唯山栗飢來喚綠猿


佛後竊拈花野狐爭繞座譬如三家村爛棗亦奇貨


鄧尉山中七寶泉勝遊回首忽經年近聞新結泉頭屋他日重來借榻眠


湖上昔年經月留尋詩載酒作清遊青林曲逕最深處白馬精藍居上頭酒伴當時思顧况詩僧今復誰湯休憑師問訊梅花樹待我投間臥石樓


卜居三十載始得就山根小闢梅花徑斜開桑柘門鳥啼流水處犬吠白雲村吾自知吾意無勞白世尊


屈指人間世毫無一事真可親唯白業難得是青春叢松雲中老寒松堰上新果能心澹泊同作住山人


麥飯無從乞湖砂不可蒸錫聲埋亂竹缽影枯藤夜夢雲千斛朝心水一層首陽如可着添箇採僧


峭骨瘦崚嶒氷霜老葛撫心慚負佛摩頂謬稱僧自擬窺天管誰云照世鐙回看閣筆處山月白高陵


秋澗響冷冷茅齋倚翠屏眼枯三寸管心碎兩函經老竹雲香出頹花墨色停每逢風雨夜似覺有神靈


板屋多暄氣寒宵集此中四山齊得月五樹各鳴風自笑經成癖何曾道在東不如庭畔石點首肯生公


相約看花叢鞋頭乍指東不離雲水際如入雪山中冷豔團成暈幽香漫入空晚烟輕抹處心賞竟難窮


彈指一響六牕驚開唯無手人拈案山來


以七尺身占二肘地較短較長無有是處


聚爾為徒喜無知識爾若點頭我即棒出


即此渡頭通香水海有鬻香人渡口相待


烟徑幾曲風花滿林人不尋處蝴蝶來尋


風蒲水荇蒙茸滿瀆海翁不來鷗鳥自浴


愛此君者骨清肉寒擊此君者破膽裂肝


雪老氷枯鳥蹲獸伏梅宮主人鼾睡正足


艤棹古銷夏楮笻新上方珠灣鏁員折水鏡沉空光楓纈最晴月橘黃明早霜閉門松竹逕隨處有清凉


橘林千黃金林盡路逾僻忽臨銷夏灣雲海浩如積綺季不可追空餘騏驥跡


清溪寒抱碧霞幽下馬尋僧客逗留半嶺綠苔荒殿合一湖香水白蓮浮微茫漸覺雲生壁蕭瑟空聞葉響秋千載斷碑無字讀沙鷗來處日悠悠


山水雲門會林篁石道微毫光空翠落花雨瀑泉飛麋鹿參金鏡莓苔積寶衣浮沉竟何益轉覺此生非


蒼翠望猶合丹青看漸微化城隨劍壞貧里見僧歸古木徑路改空山樵採桸蕭條住心退迤邐下斜暉


吳王避暑宮僻在銷夏灣兩山抱懸流清冷闘廽環招提臨翠微軒牕俯潺湲開創自李唐崢嶸杳難攀誰云千載後棟宇嘗摧殘幽房冷竹院閒雲澹松關金像雨剝蝕畫廊蘇斕斑寥寥緇錫徒日夕愁空山洞庭浮具區旦暮互明滅靈山據深秀禪宮近銷歇宋公廬嶽英前身是迦葉行行出花縣探奇來洞穴遂起菩提心特憫塵世刼題詩寄山僧移文勒林樾還招嶺際雲再印潭上月誓修虎溪社悠悠繼前哲


松門亘五里彩碧高下絢幽人共躋攀勝事頗清便翣翣林上雨隱隱湖中電薜帶輕束腰荷笠低遮面濕屨黏煙霞穿衣落霜霰笑次度巖壑困中遇臺殿老僧三四人梵字十數卷施稀無夏屋境僻乏朝膳散髮祇泉流支數雲片坐石忽忘起捫蘿不知倦異堞時似錦幽禽或如鈿篥篣還戞刃栟櫚自搖扇俗態既抖擻野情空眷戀道人摘芝菌為予備午饌渴興石榴羹飢愜胡麻飯如何事于役茲遊急於傳却將塵土衣一任絲濺


包山信神仙主者上真職及棲鐘梵侶又是清淨域乃知煙霞地絕俗無不得巖開一徑分柏擁深殿黑僧閒若畵圖像古非雕刻海客施明珠湘蕤料平聲淨食有魚皆玉尾有鳥盡金臆平攜鞞鐸供唐言楊枝若在中印國千峯殘雨過萬籟清且極此時空心可以遺智識知君戰未勝尚倚功名力卻下聽經徒生公有聽經石孤帆有行色


仙塢遜半座精廬遷古幢槁衲昔開山至今坐道塲熾然說慈忍禪海薰戒香穉竹暗寒碧飛松盤老蒼船鼓入宴坐紅塵隔滄浪藤杖嬾歸去共倚蒲團牀


精舍包山側緣厓曲路到池雲弄影入戶月流輝煙靄青蘿屋山園白板扉松杉寒愈秀猿鳥靜相依境勝忻神適情與世違莫為簪紱累期與爾同歸


壑隱千年寺風鳴十里松惟應猿與鳥慣聽講時鐘


古逕垂籮入禪宮列嶂懸庭多拂雲樹門響逐風泉水呪神龍伏經來白馬傳人家孤嶼隔地勢五湖偏貝葉開靈界蓮花擁法筵晴空吹綠雨亭晝失青天既與仙壇近惟於靜者便鐘鳴齋飯罷雲繞佛堂前客到吟秋水僧歸及暝烟浮生知不着從此問真詮


山作深秋氣溪埋老樹多紅鮮疑筆點香鳥半笙歌古佛飽橙橘寒鐘衣薜蘿晚來空翠閣吸盡太湖波


吾慕飱霞子高高臥翠微五雲翻石壁三秀鬱金扉禹穴藏符近包山擁錫依氤氳亘十里牽葉挂蘿衣


百嶺自迴合天開寶樹林雲藏靈影曳風竹磵泉吟白石參龍象青山習道心網羅空綣戀吾意在高深


山名從鮑靚寺榜尚蕭梁地擁諸峯合天容一剎藏松楸深自老橘柚早能香隨意嘗僧供支笻禮上方


入逕生紆折清陰靜不喧山肥雲匿水剎老果成園霜葉紅歸寺秋聲綠到門泉流引客去槱路已微吞


布地開林自昔傳聚沙壘石竟何年剎如帝釋初拈草池學匡廬舊種蓮嶺月慣生吹笛後松風爭響落鐘邊肯將半座平分我他日同參面壁禪


喬樹碧巃嵸瓊筵起梵宮雲驅將斷雨風勒欲垂虹殘照熏晴壑高枝媚遠空遙瞻故山寺心注太湖東


艇子小且兀緣湖蕩白芷縈紆泊一碕宛到孤園寺蘿島礙清陰松門湛虗翠寒泉飛碧螭古木闘蒼兕鐘梵在水魄樓臺入雲肆巖邊足鳴樹杪多飛鸓香莎滿院落風汎金靃靡靜鶴啄柏蠹間猱弄榅椅小殿熏陸香古經貝多紙老僧方暝坐見客還強起指茲正險絕何以來到此先言洞壑數次話真如理磬韻醒閒心茶香凝皓齒巾之刼貝布饌以旃檀餌數刻得清淨終身欲依止可憐陶侍讀身列丹臺位雅號曰勝力亦聞師佛氏陶隱居嘗夢見神像謂己曰願當七地大王號曰勝力也今日到孤園何妨稱弟子


浮屠從西來事者極梁武巖幽與水曲結搆無遺土窮山林榦盡竭海珠璣聚况即侍從臣敢愛煙波塢幡條玉龍扣殿角金虬舞釋子厭樓臺生人露風雨今來四百載像設藏雲浦馴鴿亂輕鷗鳴鐘和朝櫓庭蕉裂旗斾野蔓差纓組石上解空人牕前聽經虎林虗葉如織水淨沙堪數徧問得中天歸修釋迦譜


欲問南朝常侍宅已為西域化人宮山僧歸帶漁舟雨湖鳥來聞粥鼓風橘柚垂簷秋殿暗波濤驚座夜堂空給孤長者誰曾見應在煙雲杳靄中


空門靜雲水古木亦蕭森鐘鼎丹砂厚碑文綠宇深溪光動林籟野曠颭秋陰放棹過湖去青天疊翠岑


啼禽聲斷野花踈一徑桑陰到淨居松偃重門分兩院竹開別徑有精廬茶炊竈火薪銜鶴飯洗雲波缽繞魚慙示山僧塵土面靈珠何日泥淤


空壁聞啼鳥雲深冷竹房春隨落花去人自採茶忙葉暗翻經室泉虗點易牀陸郎溪壑主假榻久何妨


徑轉峯迴寺宛然古橋深艸鏁戔戔客將流水同無住僧似長松不記年法食喜分龍女供禪房幽借鹿麑眠行歌頗愛歸途好屐齒斜陽乍一穿


傲睨竆四周輕風信余屧既謝上嶺危頗忻下山捷澄湖夾雙瞳喬松振千鬣稍深疑無地忽轉長天接古剎藏白雲踈林出紅葉估客喧歸步漁舟滿収夾飯候尋寺鐘菌香吐僧榼斟酌聲聞酒顛倒居士祫冥醉時一醒空青忽交睫


我來入寺非生客曾與名山夢裏游一笑相逢借盧橘滿筐分破洞庭秋


不盡留人意香林載酒過緒言童子偈機事太湖波歲晚寒牕虗挂綠蘿陪歡多地主朝暮醉巖阿


參差峯岫晝雲昏入望交蘿濁浪奔震澤湧山來北岸華陽連洞到東門日生樹挂紅霞腳風起波搖白石根聞有上方僧住處橘花林下採蘭蓀


積翠湖心迤邐長洞臺蕭寺兩交光鳥行黑點波濤白楓葉紅連橘柚黃人我絕時偎樹石是非來處接帆檣如何遂得追游性擺卻營營不急忙


甌研水月先春焙鼎煮雲林無礙泉將謂蘓州能太守老僧還解覓詩篇


畫船橫絕湖波練更上雕鞍窮翠巘霜橘半垂黃征衣盡日香鐘聲雲外聽金界先松映何處是華山峯巒杳靄間


湖上山頭別有湖芰荷香氣占仙都夜含星斗分天象曉映雲霞作畵圖風動綠蘋天上浪鳥棲寒沼日中烏若非神物多靈蹟爭得長年冬不枯


歷盡嶔崎馬倦行長松迎路寺門平生蔬薦雨僧齋薄寒榻眠雲客思清龍藏護深高閣淨佛鐙光徧小池明殿前有方池西來為訪靈仙蹟併與禪家結晚盟


山頭不合稱湖寺拈取湖山要問禪放箇扁舟過湖去借他高閣看山眠厓喧鳥雀秋爭果波起魚龍夜應泉山頂有池湖中波浪起池輙湧泉還道兩池空沒用何如分種遠公蓮


小舟乘風飛鳥過萬頃雲濤縱掀簸此行要是快平生無數青山笑迎我山根隱約見人家槿籬茅屋埋煙霞宛似秦人種桃處川原遠近紛香葩杖藜徃踏華山去試問蓮開今何許路迷絕壑蔭松筠身到半山聽魚鼓道人為我開雲堂是中境界渾清凉幽房時和野鳥語飛泉暗瀉巖花香文書照眼本吾事雁鶩著行敗人意造物似憐厭世囂挈置湖水煩一洗何人夜呼隱去來向來得喪真山崖金庭玉柱永不改人間刼火空飛


千丈銀山屹嵩華浪湧雲屯天一罅榜舟夜並黿鼉窟杖藜曉入雞豚社處處人家橘柚垂竹簷茅屋青黃亞牛羊出沒怪石走蛟龍起伏蒼藤挂樓殿青紅隱半山兩腋清風策高駕飢鼠窺鐙佛帳寒華鯨吼粥僧趺下世味久諳真嚼蠟老境得閒如啖山靈知我欲歸耕一夜築垣應繞舍


弱水無風到海山慈容親禮紫旃檀亭亭寶剎凌雲近湛湛清池漱玉寒橘瘦晴飄紅萬顆竹迷曾蒔綠千竿藕花不是南朝夢真有殘香透畵欄


西湖西岸孤絕處檀大士來同住性空真水徧清凉隨緣出現無方所蒙泉新潔鑑泉明瀹茗羹藜甘似乳何須苦問蓮開未桂子葛花了今古三翁綵筆照青霞從此他山都不數我今閒行作閒客暫借雲牕解包具魂清骨冷不成眠徹曉跏趺聽粥鼓腳力有餘西塢盡明日灣頭更鳴艣卻上東山喚德雲別峯應在銀濤許


寺以華山名一一靈泉瀉會昌舊文字毀壁存牖下徃刼蓮池開曷以信來者


泝洄石蛇側汎覽龍頭西停橈逗川浦杖策尋山谿花林夾幽澗竹塢藏靈棲松門石渠度風磴煙蘿躋直披雲榻臥不作桃源迷華鯨月下吼蒼兕谷中窺泬寥大千界象緯何端倪玉繩亘河漢滉瀁湖天低


東南風急布帆輕長泖西來第一程此日忽逢春暮雨何人不望客中晴煙巒朵朵鬟凝碧石溜濺濺玉奏聲且向華山谿口泊推蓬滌研寫幽情


澹霧冥濛日晏升攬衣遙見闔閭城十分天氣依然好一色波光遠近明紫燕將雛花上語錦鳩呼婦樹頭鳴道傍農父交相慶菜麥青青喜快晴


深寺隱桃花幽幽在山阻諸天藤蘿外昏黑路防虎聞說春時遊辛夷花可數


法華我曾來懸厓縱飛步長松高攙天脩竹亂無數北岡瞰空澗風帆在其下橫陰紹千山歷歷皆可睹蓬萊亦咫尺神仙在何處安得乘長風飄然從此渡


只指遙山已是奇况聞樓閣在空虗松門不斷綠潭影磵道潛通白鹿車種木不須謀穀計乘霞亦著養生書凉風日日吹瑤草擬待秋高一曳裾


山浮羣玉碧空沉萬頃光涵幾許深梵剎樓臺虗海蜃洞天日月浴丹經秋林結綠留連賣春塢藏紅次第吟擬泛一舟追范蠡從來世味不關心


來從第九天橘社整歸船借問翠巖路難參雪竇禪應真庭下木說法井中泉公案新翻出諸方一任傳


敏公遙住洞庭西咫尺煙波路欲迷落日斷霞山疊疊揚舲鼓枻風凄凄魚龍出沒隨潮上橘柚參差壓樹低東崦人家更清絕也思來此作幽棲


香鐙閒照古堂虗日午桐陰上井遲嘗橘客求藏甕法煮茶僧乞啜泉詩聽經猶剩當年鹿好事誰摹宿草碑陳蹟半銷何處問令人空憶翠峯師


空翠夾輿松十里斷碑橫路寺千年遺蹤見說降龍井裏茗來嘗悟道泉伏臘滿時橘柚蒲團倚戶泊雲煙書生分願無過此悔不曾參雪竇禪


步轉危峯路豁然梅花叢裡見青天青泥不汙登山屐又過長松啜冷泉


方丈朝朝紫霧生兩僧曾此佛成名蘿峯飛瀑花流影松壑懸巢鶴送聲古殿月高龍井冽廻巒雲湧道泉清梅開不減羅浮境振策還期雪後行


停雲峯下翠千重寶殿猶懸海上鐘喬樹豈無聞法鳥古淵嘗有聽經龍林飜黃葉留寒屐江送澄波照晚容卻笑殘螺元不變一池秋水綠溶溶


金池橋帶亂峯橫桂樹叢高煙霧生空翠萬重山色裏佛鐙常照太湖明


一林甘露萬花明悟道泉深徹底清花外客來尋曲徑隔林遙自候吹笙


筍輿幽討遍大壑氣沉沉山寺逢秋醉溪鐘入午瘖是泉從竹過無石不雲深沁骨凉風到僧寮絮碧陰


松陰一寺掃風藤澗瀑飛來點點氷嬾挂寸絲三夏臥尚嫌諸有不如僧


激湍飛作雨獨樹偃為梁雞犬有傲色炊煙多異香清陰終日綠秋葉幾時黃擬住重陽後還分橘柚霜


試茶曾憶廿年前抱甕傾來味宛然踏雪數穿東磵屐迎風遙附太湖船題詩寥落懷諸友悟道分明見老禪自媿無能為水記徧將名品與人傳


彭亨一器置堂前思此泠泠久闕然借取白雲朝幎甕載兼明月夜同船小分東澗聊知味大吸西江亦喻禪紗帽籠頭烟繞鬢煎茶有法是盧傳


法井渫浮青玉巘山風香拂紫霞紋客來試汲蓮花水僧自開關掃白雲


名泉真乳穴滴滴滲雲膚白石支丹鼎青山調水符靈仙餐玉法人世獨醒徒長嘯千林竹清風來五湖


峯掩晴牕水映簾便留三日不虗淹閒雲愛客常陪榻月窺人直下簷昏籟靜來聞擾擾鐙花時自落纖纖知君詩學多新益親到眉山謁子瞻徵仲時謁王學士


散花丈室靜焚香小小雲龕穩稱牀須信定中還有定莫言方外更無方青蓮滿眼非真色白月流金只慧光今日相逢陪軟語塵緣俗慮一時


此中有山寺今為乍來客入林風雨生未夕已昏黑佛光能照人僧面半予識一夜坐相看松泉響空壁


家城歲晚欲回舟山寺擕衾作夜遊愛月不妨寒抱步影岸冠覺露濡頭蒲團對語僧圍燭菊燕分題客詠秋怪是思清還廢寢鐘聲為破小堂幽


歸來每向招提宿心若閒雲着處安已到家山無去住偶聞塵世有悲歡煙霞自可通禪觀艸木還應識宰官少小來游今白髮幾回欲去更盤桓


鬱然臺殿鏁芙蓉見客山僧自打鐘小檻浮空秋水閣虗庭落影夕陽松泗洲名在池無塔寺有泗洲池能照僧伽塔今廢飯石師歸寺有峯飯石禪師嘗住此寺有飯石峯欲掃南墻留半偈白雲回首媿塵蹤


古殿秋荒落晚曛叩門先怕鹿驚羣靈池石亂金龍隱梵磬聲清玉洞聞游客到稀塵裏缽高僧化後鶴哀雲幽懷媿失煩君問何日禪牀許見分第六句下自注飯石禪師舊居於此


九塢寒泉一磵流遙從木末望山頭春風未掃禪林雪更為梅花半日留


山中有九寺九塢藏其一艸色雨吹來松聲水流出甞新掘泥筍代餉剝枯栗春遠酒船渡常住惟古佛


複嶺迴巒掩竹扉鳴泉千尺半天飛流鷪香濕藤花露遙送鐘聲出翠


風生松壑粉初飛雨過筠林筍乍肥滿地夕陽花影裏白雲僧摘茗芽歸


行盡松杉嶺漸平日高深谷喜新晴山樓飯罷渾無事獨倚危闌聽水聲


倦莫巔松高翠接天孤泉飛素練兩壑鏁青煙鳥宿雲林裏僧棲石竇邊五湖晴瀲灔新漲欲平田


言覔山中寺煙蘿入塢陰凉生一徑僻炎隔兩崖深壑渺香雲度臺傾慧日臨願因蓮沼水一洗畏途心


嵗杪百蝟集偶來山寺中不分朝與暮相對雨和風吾友郡城到蕭條情况同清談竟一夕鐙黯石牀空


蕭然何所有瓢笠與青童住可為山長來先問石公梅遲若待客松嫩已知風一宿東林社花龕對雨空


春山不易貌其變倏如煙到此為初客因之得畵禪時從雲裡出或聽水聲眠小圃無多遠花開值雨天


明月出遠水光動梅花間懸崖奠廣石可數莓錢斑緇素四五人盤遨意閒閒相期忽相决余到惟空山絕頂無風聲松陰瀉潺湲寓目百里外嘯坐以怡顏始為居後歉終喜得遲還


朱櫺通浩渺碧殿倚嶙峋腥雨過龍陣陰霆護法輪禪參放午寂佛骨砭寒新卻笑同來者長齋是酒人


山僧咒食峯頭坐山下眾生皆不餓灑飯諸空雨為石至今粒粒猶堪數峯頭高並雪山看試問山僧已涅槃飯顆先生老無恙相逢此地說加餐


攝心際遠獵奇觀濕翠黏嵐未安石蛻糝衣看欲飽鐵磨松骨倚來寒激湍陷日光無定夾壑分天影不完破我十年牕下夢山風尋響落巑岏


洞庭仙山但生橘不生凡木與梨栗真子無松自不栽感得一株堦下出細葉繁枝委露新四時常綠不關春若言此物無道性何意孤生來就人二月三月山初暖最愛低簷數枝短白花不用鳥銜來自有風吹手中滿九月十月爭破顏金實離離顏色殷一夜霜晴香滿山天生珍木異於俗俗士來逢不敢觸清陰獨步禪起時徙倚枝前看不足


天涯朋聚興翩翩村黑波昬亦放船攢島百家寒隱寺面湖千樹晚藏烟露浮竹葉僧先醉霜落蘋花客未眠預想詰朝吳市裏夢應隨月繞峯巔


談笑寶樓開湖光劈面來浮雲空翳檻明鏡若為臺野鳥銜花去潭龍作雨回坐真法境無意想蓬萊


月出平湖積水空上方僊梵隱花宮似聞簷蔔林間雨緫是芙蓉浦外風有客題詩先我到向僧分榻幾人同敲門自怪來何暮投轄傳杯惱孟公


東明院裏曾投宿偶見前題一慨然欹枕亂蛩如昨夜入門高樹卻多年季方不與元方在小朗還同大朗賢何處玉笙吹未歇山扉新月照人眠


曉日滄江踏釣舟為來林下訪湯休松間老鶴同僧立柳外閒峯趁客游半屋雲花分夜榻一池月色蕩春流高深堂上多清供琴罷香


放舟出郭秋雨晴好風半日到姚城故人天上新霑祿衲子山中舊識名春樹暮雲無限思薰爐茗椀有餘清一夜寒生眠未穩夢回時聽海潮聲


日斜湖上過野寺倦登臨老樹風聲合頹垣雨蹟深蛟龍潛近浦鳥雀避叢林不見筠溪叟詩褌久絕音


雙幢落日倚漁汀北下孤舟此暫停野客偶驚門外犬老僧隨掩石邊經沙洲古樹藤蘿紫火殿遺基薺麥青今夜試留湖上枕疎鐘高浪不堪聽


望見石柱立知是招提址蓮宇已燹蕩土墻何迤邐淡淡遠天色梅花帶寒雨溪廻竹樹交風吹鳥雀起日暮湖波深蒼茫白雲裏


昔日逢兵戌荊榛不耐看今宵遲華月臺殿欲生寒秋色已半過月輪亦幾殘時光空代謝人事共悲歡莫負金尊滿還嗟玉露餐酣歌渾未睡長醉倚琅玕


十日閉秋雨孤舟泝曉瀾連江飛鳥入夾岸落楓寒寺近情雲轉門紆露竹殘遠公渾好客迎笑拂花看


王師昔渡江南日曾駐旌旗江上林刼火不隨人幻化箭鋒應與塔銷沉咸池幾見天雞出蕙帳空聞夜鶴吟白髮老僧談徃事青山依舊白雲深


地湧瑠璃界天開翡翠林那知近湫隘誰意得幽尋曰麗花臺逈雲橫巨闕深紺園浮霽彩琪樹帶春陰玉澗珠泉滴牎緑嶂臨梵王紅錦服仙女碧瑤簮金作山龍甲朱為海鳥襟鳴鐘聲雉舞講法引猿吟境靜塵難染機深慮不侵願因清淨力從此識真心


離城至此二十里翻作遲遲半日行古寺夜投僧盡出空廊獨步月方明學披梵筴言生澀借浴芳泉體潔清童僕不諳禪默相翻憐無侶話覊情


古殿深巖曲朱門碧水開鈴聲衝鳥落幢影拂雲廻院入斜檻賓迎滑錦苔東來車馬道聊爾滌塵埃


捨宅成初地雲林調頗同酒杯僧供裏章句梵音中塵跡慙張祜禪心契遠公天花留偈別無着解論室


我昔登峨眉眉崑崙亞亦嘗登勞盛盛泰山下今者登茲山茲山高自價湖光鏁四圍松浪微風瀉拳枕臥其巔清凉不知夏偕來俱法侶抱意非罷鏡裏幻空花流光速於射空林一遲徊把臂欲觀化


道本靜中心秋潭皎月沉無言得真趣何用覔玄音


樓高逼層雲遙瞰東湖境香斷客不來斜陽半簾影


虛閣映漣漪祥龕隔蕙帷夜寒深雪裏正是挹清時


悟得西來意高齋閒止息欲語眾人知流雲去無跡


靄靄復冥冥晨昏不斷生欲尋支遁宅須待有鐘聲


蕉葉度牕陰池春綠漲深誰將一掬水大地作甘霖


翠雲壓喬松凉影涵花埒晝靜鳥聲幽風牕墮晴雪


誰讀貝多文踈簾捲夕曛臨來無得失江上冷秋雲


晚禾垂穗野田平九日登臨宿雨晴出郭由來少塵事逢僧聊得話浮生秋霜落木黃花節破帽西風白髮情卻喜東林能破戒提瓶沾酒醉淵明


粳稻田初熟煙霞日欲西孤舟僧共載古寺鶴同棲樹抱谿流合牕陰月影低紀游間有詠常向壁間題


來問東林社行吟西澗濱水痕秋更淺山色雨如新落木無棲鳥扁舟有去人欲因尋石室深媿客衣塵


我來借看富貴叢僧房認是賃宅中去年看過今到花若遲我念春風毿毿白髮雖不稱未許花前無我儂慈恩在前妙智後今古樂事將無同古花已見古人醉今花還對今人紅一觴一詠雅而樂何用羯鼓敲逢逢冠裳顛倒插花舞強以筋骨追兒童莫教錯認白少傅自是頹然田舍翁


松江江寺對晴巒檻外生池接野灘幽鷺靜翹春艸碧病僧間說夜濤寒晨齋施筍惟溪叟國忌行香秖縣官盡日門前照流水塵纓渾擬濯汍瀾郡志末句作濯纓無便淚闌干


漁翁沙鳥傍廻塘擕間吟繞寺廊遠岫不離青艸渡片帆時過綠苔墻風狂林木生清籟日暖漣漪動畫梁張翰思歸應有意幾多屏障水為鄉


山亭最高處登眺一徘徊明月邀未至好風先自來林深幽鳥地淨瑤花開薄暮鐘聲起遠公猶未回


霜氣稜　草木窮花王忽綻曲欄中鮮妍首作三春瑞裁翦何須二月風芳艶已依銀世界清香不斷白蓮宮出羣品格無雙譽珍重人天造化功


我到雲房是有緣坐移蓮刻聽禪詮江邊異日人應記吏部曾來見大顛


無因不出世有願在津梁那得辭銓宰翻來禮藥王牕中落日觀樹下逆風香更入維摩室分鐙照夜長


泰伯城中不少留垂虹亭畔卻維舟塔鐙下照蛟龍宅蓮社平分雁鶩洲王事有程塵漠漠僧心無垢月涵秋多情為待同袍者倚遍欄干不下樓


龐山西隱阿蘭若中有高人趣不同千偈瀾翻無滯迹一塵不到有清風門前湖水三萬頃而後雲山八九峯對現堂　無別法一聲漁唱月明中


安得并刀翦半江詩翁吟就筆頭樁過橋漁艇初收釣傍水僧軒不下牕南北虹垂具區濶東西雲起洞庭雙道人施食心無礙龍鬼應須向此降


步躡霜莎入梵宮一軒佳趣屬支公剩開青鏁延明月疎植修篁待好風笠澤波聲春雨裏洞庭山色夕陽中江頭景物牢籠盡欲寄琴尊此養蒙


華嚴寺裏斷雲師許我來題洗竹詩未論竿頭能進步且教節外莫生枝定回午夜秋聲減經罷西軒暝色遲從此一塵無染着歲寒惟有此君知


斷雲老師如斷雲無心舒卷自氤氳空山與之結為侶遠道也堪持贈君黑夜雨隨龍聽法青山風引鶴同羣江湖我亦忘機者半榻今宵喜見分


樷林為別動經年偶一登臨更惘然臺殿草荒朝雨後江湖春盡夕陽前能詩天隱還持律看竹王猷不問禪獨有浮屠如魯殿寶幢依舊切雲煙


三江臨古寺真界逈囂塵看竹嘗過院山僧莫厭頻風傳夕梵疎磬落寒津師肯開方便吾將寄此身


幾年江上寺貧病徃來稀夜雨花猶落春風燕復歸山僧方出定野客久忘機一啜杯中茗殘陽半竹扉


畫鷁南津滯晚行到門應識舊諸生香分百刻禪心靜月印三江佛骨清吳郡詩流推武庫越山仙史紀陽明不堪中夜懷人切搔首悠然賦鶴鳴


長嘯空林外襟期曠水陰五湖孤鳥影萬里片雲心斗北春城逈塘南野蔓深浮生又半日梁父為誰吟


水寺依束郭松堂印塔陰鶴巢千刼樹雲伴一乘心竺國風流遠支公慧力深定餘詩更好時望寄長吟


塔影沉紅夕照遲山中寧寐臥禪師十年識面憐方外一日論心勝舊時下榻煮茗仍好客焚香展卷細評詩共推憲伯陽春調零落交遊勞夢思


西飛舍利不知年卓錫開山事杳然白馬經翻花雨後赤鳥碑墮露臺前幾輪浩刼空諸相歷指湖波總是禪夜夜老僧歸定處秖餘清磬落孤煙


柳色半煙籠飛梁挂彩虹春城江灔曉寺樹瓏風暖叢鈴寂香高細炷通水雲丹艧重今日似湘東


江滸收帆試倚欄目圍平野望尤寬氣吞四澤鵬摶近路入三山鶴夢寒壓曉幾思看浴日凌秋誰許傍觀瀾應憐低首邊塵客何日風枝得暫安濤縣志作賫


小檻超然著曲欄登臨聊使壯懷寬浮天野水東南折照座雲山紫翠寒風定彩虹銜落照夜清紺塔臥微瀾自公休暇宜來數寄傲南牕膝易安


好游唯所以悠然復來茲風日靜巖戶頗憶曾來時此僧道者相頭髮青差差焚香不肯去稍能歌我詩經過勿厭久特與靜相宜


不到禪宮二十年庭前古柏已參天衰容自哂多華髮故舊相逢亦白顛勸客新醅春未煮留人苦茗夜重煎一牕風雨催歸興好向溪頭問釣船


客起鐙前夢尚迷滿樓殘月曉峯西應知野寺非山店只聽鐘聲不聽雞


寺扉侵早啟照日壁通紅鸛鶴沐松露房廊穿竹風僧跏雙足槁客到萬緣空况復無覊勒支公神駿同


西望洞庭青插天蛾眉兩點秀娟娟勢翻震蕩蛟龍窟氣浸高寒牛女躔支遁每招過野寺龜蒙曾約種湖田倚闌不盡登臨興更駕長風萬里船


鬢隨鶴羽總秋寒幾日江行思渺冥夜臥客舟聞詠史朝過僧榻共談經沙洲雨足蓴初紫林塢霜遲橘尚青後欲尋公曾到處詩應在竹間亭


衣山館夕飛策海城秋蹟逐初來雁情親欲下鷗晚雲黃葉渡斜日碧江流正是懷思處聽鐘獨倚樓


幽尋林壑間春暝護禪問到寺過眉杖開門對面山鐙傳清晝永僧與白雲間欲覔泗洲老高風詎可攀


開士僧中彥繙經晝掩關禪心秋水觀詩景夕陽山寉下松雲破鹿眠苔徑間老僧棲息地着意欲追攀


太湖之陰沙作壖招提遠接菰蒲川水上驪珠照明月門前翠竹搖蒼烟山僧讀書不出戶野老聽經還傍船我來八月秋尚暑記得醉眠楊柳邊


閑逐東風艤釣槎紺園開傍白鷗沙我來伽也悟無生法緩步長廊學散花


不到目瀾洲何堪題賦詠開洲水中央四面澄如鏡忽然風起瀾生水不靜僧作如是觀心目自爭競不爭與不競乃是靜者性若作如是觀靜業中大病不若改木蘭字異音不敻令人無多議我詩與印止


目瀾識是木蘭洲我夢時時一遠游今日問僧方證定滿家水竹似丘


塵國曾勞問息緣雲階已覺近諸天香隨清梵潮音起影入西江佛面圓何處載經瞻白馬此生杯酒學青蓮雪峯相對渾語慙媿新詩為我傳


小樓聊結一宵緣珍重僧家別有天萬念已空身自在六塵不染性常圓凭欄疑我生金界名社憑人擬白蓮莫怪衣訂重會欲從刼外覔真傳


就樹傳茅屋牽藤編竹扉松陰寒浸榻嵐氣濕蒸衣深翠潑雙眼亂山環四圍蔚藍天咫尺塵世轉依微


小艇載重陽暉帶雨凉香林迴水寺暗月上雲塘野渡爭漁返居僧先鳥藏茱萸不可見澤國早秋霜


遠林宿殘雲登覽四無岸鶯花浪作巢魚藻煙微斷帆回片玉浮日落流金亂雖然倚寺扉還似蓬萊看


初到湖邊寺相逢有穎師深悲十年事朗誦四懷詩高柳窺春早寒鐙照夜遲寧無一杯酒慰我如絲


希世慚蟲技空門掩雀羅避喧逢客少耽靜識僧多具食惟藜藿為衣只薜蘿欲修長淨業年鬢恐蹉跎


古柏筋骨奇磔裂半生死年多葉逾細疊腐如馬齒陰滋綠苔燥節流素髓胡為長偃蹇獨抱丘壑美寧隨共銷落與物齊一軌


水部祠前柏何年尚欝然地綠喬木重樹為昔賢傳白寉雲雙去蒼龍夜獨眠未須材用世自有勢參天


古柏欝嵯峨盤桓古寺門門對市流水蕭踈原上邨垣墉隱欄榥荊枳障籬藩挺然虬龍姿偃屈翠蓋存上有百尺榦下有千年根青枝罩壁密葉蔽華旛甘露浥條滋金精液柯蕃蒙寵翳煙霧榮茂曜朝暾披離憇紺宇秀實洵可餐英蔚芳風藹邐迤雲氣屯徘徊玄蔭下蕭灑駐清尊


沙門老樹驚奇崛四百年來青未歇氣交古佛通精靈命落殘碑題歲月皮為黛石根為鐵琥珀為脂玉為節曲柯倒紐上下錯尖梢反掬東西掣扶踈入畫畫不成苔痕膩鎻雷神結兩餘細葉浮烟出新枝舊枝宛相齕飛天仙女生綠毛墮地驪龍蛻蒼骨西方雙樹何時分婆娑獨立南江濆寒色虛搖五湖月清陰薄灑諸天雲忽漫星槎過笠澤酣歌樹底流光碧秦亡爭笑大夫松蜀破空憐丞相柏信是僧家佛日長貝葉曇花幻今昔昔者火燒闕里檜仲尼寂莫斯文墜今來風擊虞山枝言游慘澹文章廢儒林喬木奈如許野寺孤根聊酹汝


好事得旻公禪棲野色中湖浮鶯脰碧樓幻鶴巢空竹葉杯能共蓮花社可通航期晚泊煙雨佛鐙紅


凉兩奕聲踈晚風杯影扶船投煙寺小寺入水雲孤得侶狂遊滯逢僧暑病蘇禪牀片月清夢落鶯湖


鷪脰湖邊古寺荒數年烽燹到空堂獨餘秋水淼無際相共長天一色蒼


靈波結勝化為城絞館星沉夜色清坐愛尊中五湖滿煙蘿深處澣塵纓


有箇詩僧在林扉落得閒夕陽鷗背外秋色樹聲間竹密疑無路鐘清如在山不因帆過影誰道水西灣


逸興耽叢林朅來游蠡澤紆于紫霞觀與彼白雲適殿閣俯青紅樓臺晃金碧龍宮依紺園鹿苑秘繡陌曲水冐朱華迴流榮錦石盛公繼風雅惠遠明空神交締三嘯玅契合雙璧好道無端倪談玄竟日夕殷勤具瑤觴雜沓羅珍核考古追流光投壺延落日欵未言旋痛飲不知劇盤礡陟丘逍遙釋巾舄同橈樂宵征吳歈歌月白


老僧垂八十能話廢興前古樹真同臘間雲總入禪晨齋蔬映水午茗竹浮煙怪得湖山近曾來范蠡船


浮圖立斜日遠林盡成草昔者同懷人送我長安道


盲風簸天興憲凍雨翻海瀉魚蝦落半空啟蛟龍闘中野勢吞九河黃憲功潤千里赭怒疑决沙囊啟振訝摧屋瓦橫行天兵駛憲大笑電女哆乾坤發生多啟道路暍死寡潦漲濤涌川憲旱驅煙滅冶谷號竟誰啟木撼不自把神靈真恍惚憲造化非苟且初占月離畢啟又駭泗沒社必變其聖乎憲弗迷唯舜也陰岑氣如炊啟高葉聲若打陽鳥韜不見憲乾鵲噤皆啞重翳晦復明啟餘點歇還灑雖悅灌園人憲應愁渡江者侍王笑楚賦啟及我慙周雅避思泰山巔憲戰憶昆陽下雄夫匕易失啟各士蓋難假既霑想大田憲廣庇思巨廈桔槹向晚停啟紈扇木秋捨亂號官私蛙憲莫辯去來馬臥驚浪喧耳啟歸恐泥沒踝勿憂卷茅屋憲且喜憇蘭若民期歲有登啟國荷天錫嘏沛澤宜載歌憲新篇試始寫啟


野人無住着卻覔老僧閒淪茗燒新筍相留話舊山枳花春荏苒溪水日潺溪歸路江湖晚蒹葭月一灣


暝寺蒼茫路寒煙縹緲蹤慧鐙傳遠照清梵起孤鐘半渡中天鶴幽吟大澤龍惠休飛錫去惆悵白雲對


習靜厭塵喧茲遊始自得深竹出鳩聲和風試桃色清磬亦延趣道言澹吾臆方念禪理幽愛賞殊未極


獨掩雙扉臥不知三伏深來過白馬寺始聽玄蟬吟作客迷方跡逃禪心郭生臺下地茲亦布黃金


為愛牡丹開好花天香繚繞佛袈裟當年野鹿曾游處今日山僧對啜茶東洛池臺塵滿地河陽桃李草盈衙欲尋魏紫姚黃貴名是竹籬茅舍家


孤舟薄暮宿古寺奉先名地逈諸天近樓高片月明鑪香清作供漏水凍銷聲愛此無生說留連過二更


鳴雨過青嶂飛煙繞碧蘿庭空鶴蹟江靜聽漁歌長夏迎人少高年禮佛多飄飄飛錫處千里又相過


翠蓧穿幽徑清流度斷矼漿滿椀蘭釀醉盈缸芳樹流年換平臯舞鶴雙坐看禪寂意風動佛前幢


何以悅我目變化惟有瀾目瀾知有舉可以明性湍源委罔不達沉浮兩無端彼動吾獨靜動靜何相干


攜笻憩碧林一水隔塵心偃戶依僧靜攤書匿竹深清渠通夕溉橫石受檐陰蒲簟含霜冷悠然夢遠岑


林盡一湖白幾峯浮黛螺互依高樹覆宛得夜凉多子祼驅犢袞翁問補蓑遠空帆影散緩棹盡菱歌


豆花初覆架新竹映開扉葵扇含風細秧針刺水肥輕甌傳茗粥斜桁澣絺衣軋咽翻車歇勤劬亦息機


隔墻人曉汲雞犬出籬聲初旭動林薄游颸弄早晴漸聽僧課歇不使客眠驚卻望中田暑農人已汗頳


山雲遙可望寄語每因僧高簡人難見詼諧世不憎故園歸可必凉夜醉還能照我有新月挂君石上藤


淨侶方休夏來探孤客蹤忘懷破拘束得趣見從容芡粒微親茗篿絲特佐饔斜陽看別影長者獨擕笻


荒渚聽鴻下寒扉閉一鐙游蹤憐隔嵗舊夢屢依僧羣木迎風潔清池入夜氷茗爐同此室人影較前增


穫後邨畫間僧廬况遐僻徐來二三子懽言念孤客寒花飾短籬開軒足冬日杯酌遂與傾諧笑宛疇昔遲彼輕舟尋小雨如催夕既晤了欲歸莫問衣重濕佛香竟夜清寒榻夢無得雨聲猶未停落葉聽已積


無家已五年為客媿此夕黽勉事行游終嵗限一息始自萟香山積雪凍逾積山樓與晏眠掩戶罷游歷雨棲荒寺中故國多怨戚良朋勤迷來次第慰疇昔去年在苕水樹樹梅花白杯酌置花前日以醉為率今逢湖上寒就爾分眠食熾大夜無溫昬鐙照土壁因思五載來人事屢更易實公墓艸青荒寺轉蕭瑟苕水既阻修書問亦遠隔獨喜客歸吳新居我城北無能成還徃始更愁孤跡


客心閒此夕聲影自相依僧榻寒仍戀鄰杯意不違氷霜晴水色燈火掩邨扉繫艇梅花下君能待曉歸


梵天高樹鬱崔嵬雨逗重陽桂始開影落九秋江上閣香分萬里月中臺笑搴青葉投蓮社醉泛黃英擬菊杯滿地曇堪供佛前身金粟是如來


雙艇衝水出孤尊破雪來門臨煙竹叩榻傍凍雲開官罷偏招隱時清不論才壯心閒莫寄野寺訪寒梅


秋波促我寄閒僧夾岸芙蓉烟色蒸掩鼻不貪聞野桂開唇卻喜啖香荾藏山既倦還藏壑養鶴有時亦養鯪諸子拈來添老興相將棹趁落花乘


精舍俯湖邊經營地主賢一堤依水國數瓦起雲天梵語呼魚出鐘聲警鳥眠聞大小阮破浪每爭先


愛此禪房好芭蕉綠滿庭雪中疑入晝定起自翻經曉色和雲動秋聲雜雨聽心源有甘露一滴可通靈


愛此竹房好偏宜方外情前村江動月清梵晝銷聲講後雨花亂風來天籟鳴與師分半榻高臥盡餘生


未老成歸計房開祇樹林青山塵外相明月定中心近水行秋景焚香坐夜深世人尋不見惟聽海潮音


高霞淨松枝古石流源泉開地自何日未冷香罏煙纖纖佛眉青白日深鐙懸客遊厭塵土欲借棲吾禪


石龕俯東厓劇步風凌競雲巢四壁樹月宿孤牕鐙園客送朱橘山僧攜白藤憶此當夏日何人苦炎蒸


鳴鐘警迷方枯僧几趺牀石姿生寒稜松子落古香殿鏁山雨氣樓迎海暾光遙望蒼蒼城愁是車馬塲


煙斂城初出潮來野欲吞危樵緣磴角倦衲憩松根剎表藏林寺鐘聞隔海邨畵龍飛去久空掩殿堂門


蘭若附崑岡鑿崖安佛牀梯雲石磴滑入厨泉水香旦寒鳥相聚月黑龍放光舟行苦局促幸憩殊勝塲


古寺有遠名欲遊先夢生飛猿磵底嘯靈鳥雲間鳴影密樓臺眾香繁草樹榮何年照佛火燦燦長光明


石林高月生蘚閣疎磬鳴宿鳥夢難就定僧魂更清香風動花影巖瀑飛玉聲遙夜坐來短但餘天外情


古寺畫陰寂綠蘿覆繩牀天影下清靄松音落空香遠樹多暮色幽泉有深光持此積喧意來訪逍遙塲


日出照元氣泱漭湖海吞濛濛松蘿頂杳杳煙霧根獨鳥鳴絕壁霽鐘延遠邨逶迤青蓮宮白雲初出門


苦厭逐迷方幽棲雲卧牀森森桂樹陰冉冉蓮花香曙霞動海色晴鳥鳴山光安得支許軰問難臨道塲


露寒松寉起天霽洞雲吞聽法空成夢觀心滌意根清齋罷鐘磬遠矚盡城邨地僻稀來客日高僧閉門


全吳臨巨溟皮日休青山天一隅李傾靜境林麓好陸龜蒙勝槩凌方壺李白泓泓野泉潔韋應物曖曖煙谷虗韋應物攀雲造禪扄韋應物躋陰築幽居謝靈運道人刺猛虎李白復來薙榛蕪杜甫咄嗟檀施開杜甫以有此屋廬韓愈側疊萬古石李白功就豈斯須賈島磥砢成廣殿陸龜蒙鬼工不可圖皮日休有窮者孟郊韓愈過此亦躊躇孟郊賦詩留巖屏李白詞律響瓊琚錢起我訪岑寂境陸龜蒙幸與高士俱韋應物時升翠上李白凉閣對紅渠韋應物岸偃東齋韋應物果藥雜芬敷韋應物上方風景清白居易華敞綽有餘白居易高牕瞰遠郊韋應物萬壑明晴初齊己愛賞未能去韋應物頳霞照桑榆宋孝武老僧道機熟桺宗元閒持貝葉書桺宗元秉心識本源杜甫高談出有無李白茗酌待幽客李白頓令煩抱舒韋應物儒道雖異門孟浩然意合不為殊李白抖擻垢穢衣白居易惟有摩尼珠杜甫餘生願依止賈島投策謝歸途錢起


崑山城中一拳石大似須彌納芥子我來策杖一登之頓入蟭螟眼孔裏時人一望忽不見紛紛四眾皆驚起忙來試問空中人依然指出舊時底


東臯聊策杖隔水即花宮徑蘚松杉露簷鈴燕雀風院陰雙樹合影萬緣空高閣閒臨眺秋城起鴻


東崑不到兩年強六月來遊是趁忙城裏誰家無暑地水邊人說有僧房入門認竹天光晚借榻眠松夜氣凉造次題詩纔一過不知三過幾時償


山近不能登芙蓉隔夜鐙胷惟藏磊塊詩欲寫崚層寄賞還容酒為鄰卻羨僧明朝如不去步步與雲升


野寺始獨到新晴欣麥凉芳篠青叢叢竹陰覆房廊寒椶翦高翠過雨桐花香川梁通煥景林殿踈夕陽耳目暫清暇都將塵垢何時來永棲放迹無何鄉


野寺吾今到空牀對許支蒲團閒聽偈草閣靜談詩雲洞龍歸夜松林鶴返時妙香清不寐塵外有遐思


到寺江村暮溪橋出定禪香臺雙樹直油幕一鐙圓竹雨幽鳴玉松風響奏絃楞嚴未須誦真覺解玄玄


野寺孤樓閣林空夕眺清宿雲依戶暝倒景浸江明鐘磬聊宣偈魚龍起聽聲何當日登憇長此學無生


一上毘盧閣琴尊竟日碧蘿門徑窄翠竹殿廊幽磴石凌空起甍雲接漢流關河望不極徙倚思悠悠


不貪蘭若勝避暑一來游興逸老還徤僧貧閒自幽荻江孤落風岫薄雲流看東林月清光滿院秋


老上層樓杖不扶百年筋力徤堪圖呼尊博簺情俱劇就座題詩興不孤遠岫雲開呈翠壁殘碑苔蝕剝青膚决明堦下凉風發滿地金錢爛若鋪


東林禪閣勝逃暑似逃禪揮麈消長晝談棋憶徃年洗天經宿雨匝地瀉新泉到此忘三伏重開月夜筵


寺閣煙霄外松筠紫翠層清風來爽赤日淨炎蒸地湧青蓮宇漿調玉井氷倚闌思道暍塵暗火雲升


閒來石上臥長松百衲袈裟破又縫今日不愁明日飯生涯只在缽盂中


臨溪草草結茅堂靜坐安然一炷香不是息心除妄想都緣無事可商量


老老山僧不下堦雙眉恰似雪分開世人若問枯松樹我作沙彌親見栽


幼入空門絕是非老來學道轉精缽中貧富千家飯身上寒暄一衲衣


一池荷葉衣無盡數樹松花食有餘卻被世人知住處更移茅屋作深居


茅簷靜坐千山月竹戶閒棲一片雲莫送徃來名利客堦前踏破綠苔紋


爐中無火已多時早起惟將一衲披莫怪山僧常冷澹夜深無處拾松枝


豈是栽松待茯苓且圖山色鎮長青他年行腳不將去留與人間作畵屏


夜色秋光共泬寥水邨籬落晚烟交拄笻回就下山路行看斜陽映樹梢


茲山奠海堧高處宅金僊歷刼浮圖聳經時古寺遷煙霞深一徑樓閣近諸天翠積祇園樹蒼擎華嶽蓮巨鰲當勝地孤鷲起平川玉氣陰晴見鐙光晝夜傳空花皆是幻水月不離禪暮景飛蓬逝餘花落照懸獨尋方外友已斷世間緣坐久談玄理松花落塵前


一聲黃鵠夜深歸棲雀驚鳴觸殿扉北斗半埀樓閣外風旛直欲上天飛


上人遠自海東來為愛青松到處栽花落石牀閒不掃聲如天籟定初回折將席上為談柄大明法師事留向山中具法材幾欲褁茶林下煮高齋賦詠幽哉


盡說南朝寺誰參嚮老泉莊嚴存象教汩沒悵塵緣七寶祇園樹雙金佛地蓮海鄉煙霧裏月落曙鐘傳


雲門十里長殿塔明朝陽半夜風雨至滿山松檜香清猿嘯遠壑好鳥鳴虗廊塵土斯可濯胡為語滄浪


蘭桂繞禪關半春香滿山風移金磬遠雲伴玉龍閒樹暗猿吟外花開僧定間塵心自然洗流水日潺潺


入門松桂深清氣生人心霞影迷牕綺花光照地金微風起層閣初月升高林終夜魂自徤滿堂鐘磬音


巖扉開早凉谷鳥紛遠翔花氣濕幽徑磬聲清上方雲生松澗底泉落蘚池我有遺榮意移時坐石牀


林下金仙坊苔門掩夕陽花飛殿塔頂池照雲霞光松老鶴仍在洞枯龍已翔中宵動清眾一磬發虗堂


來尋釋子虞山上坐愛女蘿緣石牀飛翬五彩走雲氣老樹一色吹天香清風為我過松竹繁響入耳無笙簧說與人莫漫急市塵土正茫


南朝廢寺石梁前寂寂松聲夜月圓萬壑雲深人不到一龕鐙影照寒


三昧遊深恩結宇依蒼崖猛虎伏危閣箭非忘骸窮獸雖覆車危雀猶投懷况我見已忘而彼猶其儕


峩峩烏目山曾臨貴侯宅重房昔珠翠峻宇換金碧泉激晨霞明松遙暮雲白宜爾山中人日輪自朝夕


妙義傳天台迷雲淨如掃初終雖五時修短自三草結隱非此峯獲藏亦真寶秋來月止圓獨照僧已老


白龍闘危峯長澗落千尺靈泉應奇蹤高連暮雲碧寒影凌蒼崖清流動危石八月苗正枯猶能變甘澤


圓昔探雙林危言發南華萬里歸一空誰云正非邪門影搖青林曾迴貴侯車猶遺數層塔岌岌凌飛霞


妙理悟三伊巍巍抗危節千尺巖下松蕭然獨凌雪珠影雖青黃月輪豈圓缺危石揚寒泉至今伴清絕


碧發幽石瀟灑無纖塵寒光湛秋月有物難比倫離鈎况無魚千尺徒埀綸到此心已空何用濯吾纓


大聲叩洪鐘萬里來彤庭鳥閒棲影重星淡雲氣清餘響繞巖壑林葉如迴驚有客發深省　耳非謾傾


興福相傳古道塲杖藜乘興訪支郎案翻貝葉煙消篆院寂碁聲日轉廊玉版參師多古意石梅問訊幾時香禪家識得詩風味清供杯茶熟煮湯


一路入青山禪房樹木間竹泉和雨釀梅壑倚雲攀塔冷高僧骨嵐清俗士顏夕陽鐘磬遠相趁采樵還


清晨入古寺初日照高林竹徑通幽處禪房花木深山光悅鳥性影空人心萬籟此俱寂惟餘鐘磬音


雙峯百戰後真界滿塵埃蔓艸緣空壁悲風起古臺野花寒更發山月暝還來何事池中水東流獨不回


秋風落葉滿空山古殿殘鐙石壁間昔日經行人去盡寒雲夜夜自飛還


久聞勝地有蓮宮乘興來遊杖瘦笻庭老樛枝翠纓珞池生並蒂玉芙蓉飛仙何意來題柱開澗當年想闘龍歸騎回看樓閣處雲深處處度疎鐘


招提清絕冠諸方溪繞山圍勝氣藏好在池塘存舊址依然花木隱禪房風生殿閣先無暑雨後松篁自有香日暮不教清興盡更登絕頂瞰微茫


不到龍門十載強斷崖依舊挂斜陽金銀佛地浮佳氣花木禪房接上方羸馬暫來還竟去流鶯多處最難忘老僧不作留人意看水看山白髮長


湘南夜永風露清明月耿耿波益平嬋娟有人步羅襪瓊璫玉珮雙娉婷可憐玉骨埋藏久膓斷人間無復有豈知化作蘭若蓮宿契未忘猶並首想應快意洗塵緣不向謝池爭取憐玻璃盤中淨玉頰一心稽首西方仙請君以圖獻天子當與嘉禾並周史毋令寂寞墮空山泣月悲雲清夜殘


雪枝新縱縱霜子舊玲玲溥露煩添綴縈風緩翦零貫珠須蟻度編貝倩誰經瑤艸隨山盡來尋千歲苓


虞阜前朝寺蕭然一徑深煙霞多古蹟花果滿晴林迸石泉應冽空亭晝自陰高僧遺塔在何日復重尋


山寺無僧澗道疑華亭零落已多時空雲動蛟龍影老樹風摧虎豹姿謾嶷稽陰成列坐那同歷下徧題詩明年此地重相憶石上梅花雪滿枝


古寺破山色入門松竹陰雨花傳祖意坐石契禪心靜白雲上月高清梵沉幾時辭一尉尋杜入東林


愛茲谷中勝况復遠公家蘿徑尋幽去空林帶曉霞松間隱蓮宇池畔映金沙春色不愁盡禪關留雨花


風流七子世稱賢踏綠躋紅叩法筵山氣晝明籃筍外野花風亂角巾邊過橋雲結重重樹入座香飄寸寸煙欲和無生最深調更從竹裏聽鳴泉


高禪何處寺杖履入秪林古寺無人到虗堂落葉深溪光經雨滅瀑響過雲沉几几繩牀客誰明定慧心


身閒依祖寺志僻性多慵少室遺真旨層樓起暮鐘啜茶思好水對月數諸峯有問山中趣庭前是古松


曉望立虗庭心心見祖情煙開分嶽色雨霽减泉聲還樹猿長嘯層巖目乍明更堪論的旨林下筍初生


一室塵埃外翛然秪麼常睡來開寢帳鐘動下禪牀溪浸山光冷秋凋木葉黃時題諸祖意欹石看斜陽


西來真祖意秪在見聞中寒一聲過疎林幾葉空心閒憐水石身老怯霜風為報參玄者山山月色同


真性寂無機塵塵佛祖師日明庭砌暖霜苦藥苗衰汲水和烟酌栽松帶雪移好聽玄旨處猿嘯嶺南枝


古寺凭欄處時聞舉妙機庭空月色淨夜逈磬聲移漏轉寒更急鐙殘冷焰微太虗同萬象相會話玄微


胡僧論的旨物物唱圓成踈柳春來翠幽牕日漸明禪心親石室蝶翅覆花英好聽談玄處喬松鶴數聲


祖祖惟心旨春融日漸長霜輕莎艸綠風細藥苗香月滿真如淨花開覺樹芳谷前鶯囀處時聽話圓常


重攀谷口路竹樹入蒼茫貝葉開山久峯陰落澗長塵消玄梵境心遠白雲房影千年後因題遂不忘


暫依禪榻息塵機墻外東風晝掩扉欲上高峯尋舊蹟輕衫短帽不禁吹


蔓艸芊芊沒寺門墻根殘刻已無文敗簷猶滴夜來雨高樹尚屯牕外雲佳境故容僧管領禪牀時許客來分傳呼且莫穿空谷下有松間飲鹿羣


西風近重陽青女作奇釀高人事幽討木落秋可望山陰步屈曲策以九節杖林空眼界寬雲深開法藏歡迎雜鐘鼓舞躍駭龍象載酒得良友靈山拉尋訪同來八九軰俱能尚曠具饌擊紅鮮折花泛新釀修竹當翠袖泉聲代清唱徘徊欲盡歡更上層巔上要知本色人方具六通相


禪林高步早知名客裡相逢眼獨青法海雲間瞻慧日碧天秋淨見華星緣崖霜果呼童摘拂水風泉引客聽飛錫又從天上去應同白馬更經


回嶺無反徑陟岡有夷壤展睞入空濛洗心益昭朗長風吹輕衣飄搖翠微上古寺迷夕煙明鐙澹綃幌冥雨從東來驚雷自西徃林巒忽不見但聞山澗響景非避喧心融乃成賞為禮沉疴蹤因之知幻象


白雲藏古寺鐘磬出東林殿覆千年樹臺封百尺陰一鐙懸慧照片月見禪心願受維摩戒空山理梵音


山頂維摩寺幽深嵗月長樹經梁雨露僧豈晉支康寒梵依高葉踈鐘帶夕陽倦來供茗汁閒坐說西方


遠公蓮社散靈境客初攀澗色晴看靄林芬氣若蘭一鐙明佛座雙樹覆禪關落日聞鍾處空山意獨閒


幾回度幽澗始聽招提鐘古木寒深殿蕭然住一峯僧歸海月白客起山雲重旦暮此中趣但看麋鹿蹤


一停孤策欲談經恐有龍神伏此聽頭角昔年曾破澗至今寒碧帶餘腥


中峯一徑分盤折上幽雲夕照全村見秋濤隔嶺聞長松含古翠衰藥尚薰自愛蘇門嘯懷賢事不羣


躡徑登高亭天遠不敢局踈簾捲危簷百里在舉目江橫縞帶明山隱螺髻綠啼鳥破長煙飛泉漱寒玉雲回猛虎嘯清風繞巖谷颼颼入青松古淡琹一曲倚欄更凝望斜陽上脩竹欲去還遲疑勝槩那可足


欲問梅花下翠舟停閒叩白雲扉老僧自臥春山月惟有踈松影客衣


影落空山孤雲碎寒碧誰知桃花源可比青蓮色


何處落清磬白雲深翠客來春盡後撲面野花飛法藏玄初起空山塵獨揮羨君蘭若僻禽鳥共忘機


聚遠最高亭登臨喜倍增貪陪青眼客不見白頭僧閉戶三十載壓雲千萬層龍珠禪落處一點白蓮鐙


我家去烏目北鶩僅一餉游但東麓拂水渺在望眾口詫奇勝翹首作西悵茲來不忌雨晴意晚始放力奮興亦超履淖老追壯一登還一頓徃徃手却杖轉陟歷亂石嵌突踏雲浪豁厓中通泉欲墮風倒抗颯颯成萬沫仰噴下而上著面毛骨寒遠立未敢傍直訝功德水泌沸金剛藏老僧瞰泉住相地風水當天設冠茲山邑人不我誑抱衾雖一宿言拙莫能狀乃知南山詩包括自有量重來何嵗月此亦還可訪


放達得真賞風流多逸才春邀仙子佩夜向法王臺雲磬盃前落曇花曲畔開但教玄度在明月不須來


百丈崖翻白雪堆下穿雲磴綫縈亢陽六月恒飛雨靜夜三冬忽隱雷花墜直疑龍女散地靈真訝虎跑開八風不動摩尼淨藥我塵心入茗盃


平湖數百里隱然一山起中有白龍泉可洗人間耳


吾師仁智心愛此山水音結茅三十年不道嵗月深


笑我名未已來問無為理卻指嶺邊雲斯焉贈君子


談空一紀餘重此訪閒居身是汾陽嗣囊惟郭璞書公侯倒屣後泉石結茅初山頂披榛栗經秋信莫疎


山寺寂無聲空門白雲冷惟有寒梅枝悠然照影


澗水有奇觀山蟬發清歌穹林翠光合深谷凉風多孤遊轉歷佇立久婆娑吾生政須此欲去意如何


路轉青楓徑泉通古石橋規模靈隱小景象上方遙書壁藤牽袂尋源艸沒腰每懷登覽日東海暮生潮


木魚聲起梵音長子夜焚香禮道塲病客齋心渾不寐萬緣都掃事空王


繙徧華嚴幾卷經殿堂突兀帶春星此身已習禪雲侶破衲枯藤野鶴形


雨潤虞麓空堂出海雲散花窺戶入清梵雜濤聞嵐重香凝濕林昬鳥喚羣共來修淨業讀盡馬文


祗苑潮音接林海氣虗花餘春鳥弄山變夏雲舒大地鷦鷯隱清時水竹居棲霞處處好隨興是吾廬


香雨灑金沙輕陰蔽日華山蒸飛殿靄海潤簇樓霞地僻偏喧鳥林深尚落花載窺清淨理牽志梵王家


西巖一曲入山遙風送花香落酒瓢行盡清溪方見寺忽逢飛瀑又凭橋低低茅屋霏茶靄遠遠鶯聲在椏條自笑此生真落魄薄游又赴遠公招


欲叩禪關未有詩滿山空翠濕人衣竹間倚杖到西日試問白雲歸未歸


鷲嶺雲深杖屨幽竹風松影共悠悠何人分得僧家榻坐看南山一片秋


朝來騎馬入禪關萬頃滄江指顧間芳艸青青春雨歇長松落落暮雲閒仙家誰道無蓬島塵海人言有福山分付老僧休出院居然北徃又南還


上方突兀擁層樓竹影扶踈曲逕幽花桺年年幾春事乾坤日日此江流半牕月色中宵夢千里鄉心兩地秋撫景只應開口笑半山何必淚盈眸


大慈雄剎瞰崇阿石上諸天在薜蘿綠樹幽深藏殿古青山高下入門多江風北引鐘聲去海色東浮鳥翼過池畔逢僧聞說法蓮花無水不生波


香剎深藏紫翠巖亭長見薜蘿交翻經葉上蟲書字挂衲枝頭鳥寄巢誰似金山留賜帶先參玉版向齋庖日斜杵白林間響疑是松門過客敲


招提遠在碧山杖策殷勤訪故交雨徑苔深留虎蹟霜林葉落露禽巢汲泉謾引池邊綆煑茗還開竹裏庖此日相尋不相見松門擬待重來敲


扁舟來訪小叢林花木通幽院落深旋拂胡牀成午夢閒持貝葉動秋吟竹聲瑟瑟生虗籟山意峩峩入素琴更喜老綱能會事手擕銚自相尋


舍南舍北竹干竿鏡淨無塵碧玉寒中有老人清似水晚來相對倚欄干


道旁有古寺巋然聳梅林邇來衣褐徒包禍歲月深埋伏狡兔穴嘯聚惡木陰安得智慧劍力斬姦邪心吾師曹溪流所在人依欽郡邑兩交來發雲雷音初如碎瓦礫乃見真球琳瞽者破其瞽瘖者披其瘖有苦鸞鳳巢無復鴞禽嗟予困吏役海岸宜投簪扁舟叩禪戶清風滿衣襟高論松桂間為師揮玉琴


古剎精廬隱茂林斷靈踈雨正秋陰黃花又是一年事枯木依然千歲心病酒未能忺獨酌懷人無與共清吟僧牕夢覺鐘魚靜聽徹寒蛩語夜深


平湖鏡淨中背貼青峯巒去郭二十里金碧輝波瀾是曰寶華境萬象鬱以盤壯哉窣堵波一瞰天地寬誰懷墮塵鞅幾欲招飛鸞我生眇何能山水情所安扁舟幾來斯不為開愁端意到自行樂樽酒那追歡何如結青蓮以適心外觀塵迹身兩忘浩然天地間


浮圖插雲表列障環古剎平湖渺澄波萬態天光發我來陟層巔秀氣助毫末扁舟返明月萬頃玻瓈滑


出屋蕭蕭數百竿入門襟袖便生寒相期更待梅英發醉棹短蓬來細看


挂席泛清谿巖中訪遁棲雲龕新眺改蘿徑舊遊迷廢寺無僧定荒林有鳥啼傷心懷徃事落日重含悽


山複岡迴靜結廬蹊林生處我來初杖欺新綠苔痕裏踐殘紅雨迹餘酒榼臨春聊遣撥禪單消日自清虗壁塵怪是游題滿教種芭蕉別倩書


古寺荒凉兵火餘翦開荊結茅廬晴簷霜日暉暉暖抱甕溪頭自灌蔬


江臯宿雨霽凌曉歷芳芬衣冷分溪靄花深度隴雲招提遍春壑鐘梵寂人羣始信青山曲清暉堪贈君


峩峩跨蒼穹登臨豈辭陡冷風天外來陽烏檻前走縱目春正妍蹊桃紅間桺徙倚漫裁詩不覺日在酉對景感舊懷臨風一搔首恍馬凌太虗煩襟復何有


壞閭尚岧嶤寒房繞寂寥木撑危殿角艸出斷碑腰門鑰凝塵滅香罏火氣消竟空惟佛觀亦自有榮彫


人間風日不到處林石照衣顏色鮮半天六月雨蒼雪隔水一僧吟白蓮座中得趣成三笑竹上題詩合七賢他年此會或可再須借北牕供醉眠


西隱西邊壽樂亭六時天樂語簷鈴傍人馴鶴行穿竹掠水飛魚出聽經月到中庭開碧落星從南極上滄溟千年一息那伽定長結慈雲擁帝青


西枝林中訪遺直况有文采錦斑如誰參汝禪到玉版自愛此君如史魚彭澤風高印綬解穹廬雪冷節毛疎道人詩似春秋筆六字琅玕節下書


自識茲城尠游歷古寺雙松表奇特青青已攝遠人心拜手不辨異代色如君閡世徧多年亦有一人初種植蒼翠駁犖苔蘚深枝柯堅凝只如石繇來霜雪未曾讐洵彼風露難為德廣庭侍彼古佛顏儻移情性非所憶


倦客恣秋望霜林夕照紅遙山藏宿雨虗閣貯清風佛界諸塵外人煙萬井中滄溟無盡量潮落水還東


蕭寺西風黃葉多閒情　奈老僧何雙松倚石門前立獨鶴橫秋殿上摩龕裏金容開佛界水中清磬隔雲蘿問渠誰是支公遁築室東林待我過


白鶴南翔何日返香雲不斷春風轉屋為鱗次枕江安江作蛇行到門遠的的明鐙金殿寒沉沉複道長廊晚老翁矍鑠皎鬚眉愛客將迎笑盈面自言天監拓基來食指數千猶共飯斷碑壁下試摩挲龜趺剝落生苔蘚茫茫徃事比寒潮蒼煙落日愁難遣就中何處愜深遊玉甃清池開別院二齊已去老堪徂故壘空來舊巢燕吾宗有弟知此懷炊功名豈榮願便呼阿買寫新詩硯池澀擁清氷片


南翔建自梁天監白鶴不歸江自轉深禪空憶老師齊昔有老堪今有遠我趁江鷗訪遠公遠公不見湖天晚七歲驅烏有幾房三百苾蒭無半面殿閣參差高入雲一堂可着千僧飯古柏槎枒不記年柯如屈鐵色蒼蘚古意偏關倦客懷歸舟有句無人遣明日中流遇阿英連宵細說古翔院少待崇蓮寶塔成春風共看巢梁燕我欲婆娑借數椽子當力學如吾願一任江花惱殺人間邊自數飛花片


三生石上有因依雙鶴偏從石上飛自笑老禪能事畢不隨雙去復雙歸


在昔梁朝選佛塲驚樓湧殿簇迴廊畵欄薝蔔千年樹寶殿摩尼五色光雙鶴南來天影白幾潮東去海聲長此生自是逃禪者着我雲深第一房


重過梁朝寺詩僧失瘦權閉門雙樹月煮藥半墻煙流落驚人語逍遙出世緣自今可無憾名賴老夫傳


齊師不返鶴南翔梵剎如雲始自梁護法天臨朝擁殿放禪僧出夜循廊碑殘亭下思皇宋檜老堦前識李唐事業已經千載久空王誰道有興亡


荒破齊梁地宏開釋梵家令威新化鶴博望舊停槎風嫋經幢石芳騰品觀花同聲六萬字羊鹿換牛車


野寺蕭蕭風葉飛塵心偏向此中微龍還遠水雲猶濕月滿長廊僧不歸靜夜竹牀閉聽法深秋茅屋未成衣坐來亦欲逃禪去海內兵戈待息機


迢珠林滄海邊參差綠水石渠連鐙明方丈開猊座屏擁罳護法筵天女侍來花亂下龍君欲至風冷然金相夜凉遙共禮月華長照寶階前


淮雲三十里見者以為奇而况于淮雲遠彼浙　水湄其上聳樓觀碧何絢麗子孫有如雲咸能嗣厥事老我作是詩刊之於樂石庶爾保令名照映滄江色


幽獨臥禪林經年輟醉吟久知書可讀不耐病相尋鳴鳥夜還曙落花春又深餘生憑藥餌更敢問朝簪


澄暉豔林額蹋屐選禪棲破墨餘煙突青苦菜畦鳥枝穿竹度人笠傍廬攜癡賞逢誰吐中橋聽午雞


危樓高入白雲層拂袖閒來試一凭紅葉城樓聞斷角夕陽溪路見歸僧地偏不着塵埃氣心遠應超大小乘安得吟邊添兩腋九重霄漢快飛騰


北郊蘭若近重城天外孤雲梅上橫麥浪偏翻寒尚峭莾煙平淡午初晴山花帶雨迷香積野衲牽犁習耦耕一入空門窺色相浮名淨盡覺身輕


古寺垂垂閣凍雲月痕如水雪痕分朝來松色青於洗留得梅花尚似君


四野桔槹北山雲尚流薄煙生近郭細雨作新秋落落剛逢汝茫茫盡解愁招提何處是幡影直城頭


宛然晴雪路曾與梅花期香發酒深處客來齋午時春原看築社秋水又分岐眼底成興廢寒林尚古碑


瓜果媚盤好茵陳飣坐清秋花僧共老踈葉雨成聲山鬼如投寺村鴉亦避成豈無客處多恐費逢迎


日氣樹中碧微鐘煙際來虞山行暮矣吾黨賦歸哉法施湛然滿慈音聽漸哀竹枝深夜雨曾否到泉臺


朝氣北山昏清陰滿寺門一簾禪壁冷獨樹講堂尊禮佛能分供拈經擬共繙缽蓮開面面如解比丘言


海邨嵐氣欝蒼蒼金剎開基始巨唐紫閣乘陰龍出窟石臺分食鳥歸廊六時或下諸天樂古色常浮古佛光我躡星槎一來過濤花吹度白雲裳


寺門流水隔塵囂方外高居俗事消竹徑雲寒蒼雪擁蒲牀風細篆煙飄六時仙梵霏花雨半夜溪聲應海潮新結白蓮池上約幾翻乘興不須邀


白馬馱經日本西偶來此地訪招提長廊松樹何年種別館梅花後夜題結社東林思靖節衣南渡媿昌黎江風山月今如此得今宵醉似泥


海國瀛洲別有天上人駐錫住經年三花樹繞眠雲榻七寶池通洗缽泉清磬響時晨聽講名香爇罷夜參禪何時來叩無生話喚醒人間醉夢緣


笠澤信迢遙霜天忽倚橈其蹤皆泛梗斯世幸同條獵獵風千壑蒼蒼雨一瓢白雲如有意先我候谿橋


千載無相知平生一寒影世態不禁看蕭蕭雙眼冷


雲去又雲來天地還常在後客復前客草店終不改


前人愛花開後人惜花落待看明年花前後人非昨


高蟬噪遠條螳臂尋風至風忽斂餘聲羞此螳螂勢


碧天寒已深晚露樹沾濕鳴蟬訴夕陽不道秋風急


日朗時時照天高物物容碧潭清見底那得養魚龍


霜濃易使繁華老埀名何似藏名好年來蹤跡萬峯深四壁寒雲一庭草


青溪綠樹橫紫煙春將盡時花倍妍舉都稱眼能視幾人看到飛花邊


何處輕舟破遠煙晚來橫泊寺門前可能趁此南風便送我江頭摘水仙


春風處處聞啼鳺須防早晚春風歇欲落不落鶯自知一樹桃花過三月


人生百歲詎無涯老去何當事若麻春日不銷頭上雪東風又贈眼中花


纔見黃鸝又暮春竹門我閉亦經旬多情最是溪頭水流出桃花引世人


萬象皆交蘆了達何好醜渴鹿逐陽愈近轉非有瞥起凡聖情夢中生取捨輸與溈山牛水足眠深綠


祇園高閣俯流霞貝葉光浮萬樹花白馬春雲常五色金河秋水映三車王丞自置維摩室許椽終依大士家此日登臨披弱海頓令飛思繞河沙


林園寂歷足風煙飛閣凌空敞佛筵四水近連清淨海八牕遙見大羅天蓮花盡證無明欲棣蕚重輝未了緣聞道雲梯攻不易可容張椽學參禪


寒山拾得迺文殊普賢也有詩三百餘首流布世間莫不丁寧苦口警悟世人種種過失至於幻女文婦之姿態惡少偷兒之性情斗秤欺瞞是非品藻靡不言之其間稠疊言之者誡殺生也詩云寄語食肉者食時無逗遛今生過去種未來今日修秪取今日美不慮來生憂老鼠入飯瓮雖飽難出頭又云人喫死猪肉猪喫死人腸猪不道人臭人返道猪香猪死拋水裏人死掘地藏彼此莫相食蓮花生沸湯嗚呼聖人出現混迹塵中身為貧士歌笑清狂小偈長詩書石題壁欲其易曉而深誡也經云若不去殺斷一切慈悲種慈悲者仁也余因老病結洞庭終日無事或水邊林下坐石攀條歌寒山詩哦拾得偈適與意會遂擬其體成一百五十首雖語言拙惡乏於文彩庶廣先聖慈悲之意云建炎四年二月望日慈受叟懷深自序

