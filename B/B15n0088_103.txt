大藏經補編數位版, No. 88 古今圖書集成選輯（上）


吾師晉陽寶傑出山河最途經世諦間心到空王外鳴鐘山虎伏說法天龍會了義同建瓴梵法若吹籟深知億刧苦善喻恆沙大捨施割肌膚攀緣去親愛招提何清淨良牧駐輕蓋露冕眾香中臨人覺苑內心持佛印久標割魔軍退願開初地因末奉彌天對


古樹少枝葉真僧亦相依山木自曲直道人無是非手持維摩偈心向居士歸空景忽開霽雪花猶在衣洗然水谿晝寒物生光輝


璋公不出院羣木閉深居誓寫一切經欲向萬卷餘揮毫散林鵲研墨警池魚音翻四句偈字譯五天書鳴鐘竹陰晚汲水桐花初雨氣潤衣鉢香煙泛庭除此地日清淨諸天應未如不知將錫杖早晚躡空虛


無生深旨誠難解惟有師言得正真遠近持齋來諦聽酒坊魚市盡無人


汲井漱寒齒清心拂塵服閒持貝葉書步出東齋讀真源了無取妄跡世所逐遺言冀可冥繕性何由熟道人庭宇靜苔色連深竹日出霧露餘青松如膏沐澹然離言說悟悅心自足


若耶谿畔雲門僧夜閑燕坐聽真乘蓮花祕偈藥草喻二師身住口不住鑿井求泉會到源閉門避火終迷路前心後心皆此心梵音妙音柔軟音清泠霜磬有時動寂歷空堂宜夜深向來不寐何所事一念纔生百慮息風翻亂葉林有聲雪映閒庭月無色元關密跡難可思醒人悟兮醉人疑衣中繫寶覺者誰臨川內史字得之


煙滿秋堂月滿庭香花漠漠磬泠泠誰能來此尋真諦白老新開一藏經


既悟蓮花藏須遺貝葉書菩提無處所文字本空虛觀指非知月忘筌是得魚聞君登彼岸捨筏復何如


須知諸相皆非相若住無餘却有餘言下忘言一時了夢中說夢兩重虛空花豈得兼求果陽一作物燄如何更覓魚攝動是禪禪是動不禪不動即如如


一會靈山猶未散重翻貝葉有來由是名精進纔開眼巖石無端亦點頭


法子出西秦名齊漆道人纔敷藥草義便見雪山春護講龍來遠聞經鶴下頻應機如一雨誰不滌心塵


山色沈沈松煙羃羃空林之下盤陀之石石上有僧結跏橫膝誦白蓮經從旦至夕左之右之虎跡狼跡十片五片異花狼籍偶然相見未深相識知是古之人今之人是曇彥是曇翼我聞此經有深旨覺帝稱之有妙義合目冥心子細聽醍醐滴入焦腸裏佛之意兮祖之髓我之心兮經之旨可憐彈指及舉手不達目前今正是大矣哉甚奇特空王要使羣生得光輝一萬八千土土土皆作黃金色四生六道一光中狂夫猶自問彌勒我亦當年學空寂一得無心便休息今日親聞誦此經始覺驢乘匪端的我亦當年不出戶不欲紅塵沾步武今日親聞誦此經始覺行行皆寶所我亦當年愛吟咏將謂冥搜亂神定今日親聞誦此經何妨筆硯資真性我亦當年狎兒戲將謂光陰半虛棄今日親聞誦此經始覺聚沙非小事我昔曾遊山與水將謂他山非故里今日親聞誦此經始覺山河無寸地我昔心猿未調伏常將金鎖虛拘束今日親聞誦此經始覺無物為拳拳師誦此經經一字字字爛嚼醍醐味醍醐之味珍且美不在脣不在齒只在勞生方寸裏師誦此經經一句句句白牛親動步白牛之步疾如風不在西不在東只在浮生日用中日用不知一何苦酒之腸飯之腑長者揚聲喚不廻何異聾何異瞽世人之耳非不聰耳聰特向經中聾世人之目非不明目明特向經中盲合聰不聰合明不明轆轤上下浪死虛生世人縱識師之音誰人能識師之心世人縱識師之形誰人能識師之名師名醫王行佛令來與眾生治心病能使迷者醒狂者定垢者淨邪者正凡者聖如是則非但天恭敬人恭敬亦合龍讚鬼讚佛讚豈得背覺合塵之徒不稽首而歸命


眾人有口不說是即說非吾師有口何所為蓮經七軸六萬九千字日日夜夜終復始乍吟乍諷何悠揚風篁古松含秋霜但恐天龍夜又乾闥眾塞虛空耳皆聳我聞念經功德緣舌根可等金剛堅他時刧火洞燃後神光璨璨如紅蓮受持身心苟精潔尚能使煩惱大海水枯竭魔王輪幢自摧拆何况更如理行如理說


念念念兮入惡易念念念兮入善難念經念佛能一般愛河竭處生波瀾言公少年真法器白晝不出夜不睡心心緣經口緣字一室寥寥燈照地沈檀卷軸寶函盛薝蔔香薰水精記空山木落古寺閑松枝鶴眠霜霰乾牙根舌根水滴寒珊瑚搥打紅琅玕但恐蓮花七朵一時折朵朵似君心地白又恐天風吹天花繽紛如雨飄袈裟况聞此經甚微妙百千諸佛真祕要靈山說後始傳來聞者雖多持者少更堪誦入陀羅尼此云總持唐音梵音相雜時舜絃和雅薰風吹文王武王絃更悲如此爭不遺碧空中有龍來聽有鬼來聽亦使人間聞者敬見者敬自然心虛空性清淨此經真體即毘盧此云種種光雪嶺白牛君識無


晉宋齊梁唐代間高僧求法離長安去人成百歸無十後者安知前者難路遠碧天唯冷結沙河遮日力疲殫後賢如未諳斯旨往往將經容易看


門徑蕭蕭長綠苔一回登此一徘徊青牛謾說函關去白馬親從印土來確寔是非憑烈焰要分真偽築高臺春風也解嫌狼籍吹盡當年道教灰


菴前古折碑夜靜念經時月皎一作皓海霞散露濃山草垂鬼聞拋故塚禽聽離寒枝想得天花墜馨香拂白眉


我誦光明經自得三昧力舉起便周圓何用高聲覓一日三百部日輪猶未出見者總生疑我心自堅寔


端居獨無事聊披釋氏書暫釋塵累牽超然與道俱門掩竹林幽禽鳴山雨餘了此無為法身心同晏如


閉戶懶不出真成住夏僧肝腸雖自苦面目得人憎處世若大夢學禪猶小乘早知文字悞更用讀傳燈


平生幸識繫珠衣窮走他鄉未得歸有客為傳祇樹法此心便息漢陰機百千三昧一門入四十九年諸事非寄與香山老居士要馮二義發餘輝


前世曾為粥飯僧此生隨處且騰騰經年因認人我相教外都忘大小乘寫去欲云居士頌信來如續祖師燈他年辱贈茅庵句誰謂因緣昔未曾


雲月帳散花多閒讀金經夜若何嬌舌乍彈鸚學語芳心已定井銷波尼師曾教青蓮偈女伴徒為白苧歌聽處若迷空色相應須愁殺病維摩


不見高人動經月似聞觀道獨澄懷一函自課維摩品百日方持白傅齋春到梅花開小閣夢回凉月印空階從知不受風塵累二十年前已乞骸


一枝懸笠處三月聚糧時日出人初醒春深燕不知細風梳石髮新水扈江籬未入空王室冥然尚有疑


禪心端合一生休偈價真堪萬死酬虛有身形似腰鼓愧無手指發箜篌謾繙小本華嚴論為送初凉葉落秋頂髮欲斑除未得祗應枯瘦擬比丘


一軸楞嚴閱未終四山風靜暮林空忽逢華屋身能入自得神珠道不窮樹影欲迷雲度處經聲遙聽月明中共傳鹿鳥春深後猶向烟蘿禮法融


天竺降靈聖利益其在此雪山真苦行九惱尚纏己非徒食馬麥空鉢良可恥紛紛旃茶女謗論或未已不知手指中猶出五獅子

