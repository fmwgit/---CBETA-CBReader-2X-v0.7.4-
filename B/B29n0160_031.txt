大藏經補編數位版, No. 160 金陵梵剎志


梵館清閑側布金小唐回曲翠文深柳條不動千直荷葉相依萬盖陰漠漠岑雲相上下翩翩沙鳥自浮沉覉人樂此忘歸志忍向西風學越吟


投老唯公最故人相尋長恨隔城闉百年俯仰隨薪盡畫手空傳淨戒身


萬箇碧琅玕兩傍蔭潭沼叢深蔽巖麓幹直露雲表剎影下交加山房上環繞昔嘗止鳴鳳今肯棲凡鳥笋抽龍種瘦籜墜孫枝小美勝會稽箭珍逾汶陽篠兔園名非奇渭川比終少樵刪草根變客玩茶煙燎創亭僧意高諭佛禪心了吾愛有霜竹一到忘昏曉


凡劫半依山經營昔甚艱周遭嚴佛宇直上俯天關登陟緣梯險淹留布坐慳椽楹亦塗附檽檻遍朱殷白日分明到青雲咫尺攀龍潭斜影落鳥翼怯飛還基趾從吳晉聲多動朔蠻燈然時照耀梵唱每循環往事稠重問前朝指顧間誰知息心處香火老僧閑


古磴穿雲到石樓臺四面隱旌幢北臨廣路斜通郭西隔平原俯見江萬里乾坤蹤跡罕百年風雨鬢毛雙向來作賦軀全瘦獨有凌雲意未降


壯哉窣堵波直上三百尺金輪撑高空欲闘曉日赤浮雲遏不度穿泉下無極鍾山頡頏一片紫餘嶺參差萬重碧高帝定鼎東南垂　文孫啟　燕王師燕師百萬斬關入廟社不改天樞移六軍大酺萬姓悲欲向罔極酬恩私阿育王家佛舍利散入支那有深意中夜牟尼吐光怪清晝琉璃映纖碎　帝令攝之寘塔中寶嚴供蜀錦蒙諸天悉憑龍象擁千佛趺坐蓮花同匠師琢石細於縷自云得法忉利宮亦知秋毫盡民力謬謂斤斧皆神工波旬氣雄佛緣盡紺宇雕闌銷一瞬烏芻額爛走不得韋猷心折甘同燼海東賈客莫浪傳此塔至今猶巋然老僧尚誇護法力永寧同泰能幾年

