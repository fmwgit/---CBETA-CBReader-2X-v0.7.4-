大藏經補編數位版, No. 2 華嚴經疏論纂要(第1卷-第46卷)

眾生有疑皆使斷 廣大信解悉令發 無邊際苦普使除 諸佛安樂咸令證


云何是佛所行處 而以智慧能明入 佛力清淨廣無邊 為諸菩薩應開示
云何廣大諸三昧 云何淨治無畏法 神通力用不可量 願隨眾生心樂說
諸佛法王如世主 所行自在無能制 及餘一切廣大法 為利益故當開演


永出思議眾度海 普入解脫方便海 所有一切法門海 此道場中願宣說


光明普照於十方 應受化者咸開覺 令趣菩提淨無礙 佛昔往來諸趣中 教化成熟諸羣生
神通自在無邊量 一念皆令得解脫 摩尼妙寶菩提樹 種種莊嚴悉殊特 佛於其下成正覺
放大光明普威耀 大音震吼徧十方 普為弘宣寂滅法 隨諸眾生心所樂 種種方便令開曉
往修諸度皆圓滿 等於千剎微塵數 一切諸力悉已成 汝等應往同瞻禮


菩薩無數等剎塵 俱來此會同瞻仰 願隨其意所應受 演說妙法除疑惑


佛眼云何無有量 耳鼻舌身亦復然 意無有量復云何 願示能知此方便


十方佛子等剎塵 悉共歡喜而來集 已雨諸雲為供養 今在佛前專覲仰


如來一音無有量 能演契經深大海 普雨妙法應羣心 彼兩足尊宜往見


三世諸佛所有願 菩提樹下皆宣說 一剎那中悉現前 汝可速詣如來所


毗盧遮那大智海 面門舒光無不見 今待眾集將演音 汝可往觀聞所說


