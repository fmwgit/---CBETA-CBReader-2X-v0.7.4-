大藏經補編數位版, No. 152 普濟玉琳國師語錄


家在深山別覔山眼開何處著慚顏殷勤為惜王孫醉月滿荷衣霜滿鬟


舉尾知頭南泉趙州月來昨夜去矣君侯


敲空作響遐哉溈仰不負耽源燒卻圓相


回互不互石頭滑路弗會佛法東西密付


人來面壁手眼通身高山流水別有知音


輥出木毬爍破髑髏收來舊處把櫓看鉤


吸盡西江全生全殺奔逸絕塵鞭影


滿栽花柳風醉游人踈影橫斜逋客獨惺


脫帽忘鋤羅敷有夫五馬踟躇使君何愚


破楚鞭屍逆行倒施我必復之秦為出師


桃華夾岸雞黍延賓洞口逕窄人誰問津


先用而後炤放出斷線鷂兒童正擬看大風吹過了


先炤而後用便人癢處痛搔得他帶忻腦後一椎重


炤與用同時雷奔並電馳風雨八面來無地與人棲


炤用不同時一任摸索去識得老婆心著著是活計


截斷千差萬別蹤寒光凜冽露全鋒可憐接響承處者伫耳通身血染紅


四蹄蹋實爪牙凜凜風生宇宙昏任彼狐羣高下隱一聲哮吼喪全魂


一丸香餌驀拋來魚目龍珠立辯開非是搏風游物外阿誰戱餌不穿腮


自從打失孃生鼻氣息收來一口傳秪向舌尖頭上覔焉能識彼肚皮寬


蹋斷千溪流水聲枯笻久荷化成精倒拈點破衝霄壁笑侮依巖傍嶺人


獨踞孤峯看野火不留纖草匿狐蹤饒他有羽點空碧觸著教君徹體紅


日吐東溟月墜西炤耀人間晝夜齊一般明白無高下任來任往復何歧


一條爛索兩人驚認作靈蛇仔細擒扯尾拈頭忻共獲阿誰知有自家珍


多種青松掛野雲空庭點綴十分新階前影動如飛搖亂叅方人眼睛


傲骨多年四海游叢林枝葉一無收精拳赤腳如虎截斷古今人舌頭


茅堂兀坐冷如冰觸著教伊凍出筋多少隔簾探望者秪見鬍鬚不見唇


半肩明月半肩雲帶水拖泥不撥塵非是高堂冷眼漢任伊白日弄精魂


滄溟一口吞寸腔萬派聲老漁慣舞棹不出渠腹行


親從海藏出把持如意珍百寶掌上雨博施無邊生


住在普陀巖別買南海船隨著長年轉家山越杳然


正中偏墨筆畫神仙雖然文彩彰依舊澹如烟


偏中正粉壁泥塗盡不改舊家風表裏得相稱


正中來不坐綠莓苔乘雲出幽谷祥光徧九垓


偏中至璢璃殿裂碎變作臭尿缾許誰把眼覷


兼中到良工難描邈文質一筆傳精麤咸得妙


迦葉微笑玉林冷笑識得者笑免被人笑


怕紹箕裘且騙擔糞哀哉瞿曇至今多恨


絕倚絕依至虛至廓萬有虛空囫圇吞卻


一條爛索如獅有角灼迦羅眼未容捫摸


無孔鐵錘兩頭齊重接響承虛懊惱難弄


傅粉止啼一任人笑大慈悲父虛多實少


信意謳歌知音難和非是無聲未嘗話墮


疊繡鴛鴦連鋪華朵錦上搜求知君太左


荒田不簡信手是草舉意承當眼刺瞎了


二八嬌妺閨閣中錦帳珠簾隱玉容癡郎把玩簾和帳秪堪一笑動悲風至今逐塊韓盧隊怎識高居赤眼龍


迅鷂衝霄去不停玄音落落振孤清通身示現無蹤迹堪笑翻波弄影尋


一笛明明兩處通居中眼竅更瓏知音不在彊分析高下紛紜籟始洪


雲中春色梅梢見黃鳥聲聞意氣新意氣新誰知黃鳥笑聲頻說與風流明敏者眼從今日碧華自去年馨


一隻金針明與人無絃曲調罕知音應庵老漢重重和說到傷心淚滿襟


桃源住在避秦先覔箇漁郎問渡船雞犬桑麻爭笑舞笑人撈摝水中天


湘江暮雪冷風狂漁父逍遙戱小航貧子仆灘爭共樂寒沙獨陷可慚惶


賓則始終賓主則始終主金鎚各逞藏鋒技父子不傳兄弟同氣和烟撘在玉欄干上苑垂楊鳥深處


短棹輕帆狎怒濤東行西止任逍遙去留不出蘆花岸陸地追尋人自勞


一枝花發十分春覩徹根源把玩新堪羨大夫打失鼻共來笑傲古今人


鱗全角具戱洪波出沒縱橫不住窩漁父漫誇手眼冷傷神費餌奈伊何


鐵笛橫吹前後徹知音遙賞白雲中笑他貴耳賤目者風過枝頭聽落紅


晝寢曾驚起夜深不敢眠慈母一聲喚猶豫五更天鷄鳴知漏盡含笑倒牀前


踢過眼生盲棒來頭破裂迅鷂趁生禽癡盧齩枯骨古德莊上喫油請


一條古路如絃直日月雙懸晝夜明堪歎趣邪見客閑花野草妄鍾情


青天白日遇個怪好心告人成自壞從來賊不入貧家玄沙獨步千峯外


露刃光鋩射斗牛逢人即便刺咽喉夜臺多少惺惺客韭葉同觀誇美羞


醉眼銀櫃裏摸著十分喜酒醒忽驚起元是自家底


美如西子迴秋水嬌似楊妃傳玉音立處杳然宮帳盛幾人聞見得分明


自從一擊透重關好向人前弄唇嘴堪嗟多少瞎師徒印可入門不得的


不通一綫握全機烈似紅爐利似錐三頓鳥藤蒿草拂江天風雪鳥孤飛


清風拂白月白月炤清風千古徹人冷嗟人春夢濃


描也描不成畫也畫不就知音老趙州令人三緘口


粥飯禪和萬萬千費人鹽醬若為言馬祖寄來只三甕百丈傾厨倒庫添倒庫添也徒然一言九鼎能扶起踈鐘高擊冷雲邊


通身是雪立者誰乎利刃截臂折箸畫波一聲漁父識仙都好笑從前不丈夫大冶精金無變色獅子跳入野狐窟垂頭妥尾可憐生驚得老胡赤腳匿異世狂猿掛樹梢珍重臘月三十日


萬里滄溟萬斛舟潮平帆正共悠悠烟雲咫尺關山疊葦葉蕭踈動客愁


打平漚浪海天寬多少兒童棒上看欵廼一聲漁父遠洲前頑立腿生酸


眈眈茅屋突翼翼竹牕平月洗千山白倚閭風露侵


一葉四溟廣晦明風雨殊作家聲色寂伎倆盡人輸


大雪滿長安醉漢火焚鼻松風起翎酒氣增蓬


了角婆婆雪鬢兒離居日久苦相思等閒晝錦萱階舞雲掩慈幃緩步回


本是釣漁船上客卻來峯頂坐枯槎通身毛孔洪波湧天上人間摝蜆蝦


鐵樹林中眼忽開階前華片鳥銜來炎炎六月千山雪萬里晴空皷怒雷


本是山中人愛說山中話五月賣松風人間每無價


細切千片雲灑作漫空雨隨風覔響人溼兼溼嘴


躍出驚人浪弄潮千仞岡掬水貽河伯相逢笑欲狂


溪頭逐日飯王孫臨歧咄咄好生驚白眼阿婆能將將夾路桃花風雨聲


驚羣博浪沙跪進圯上履誰知王者師狀貌如好女


衣曳桂花香裡笑聞碧沼光中萬里晴空一鶚雙雙鴈落苕叢


春風吹百草雷雨壯溪聲出林千尺笋料得有人爭


碧眼頭陀坐石牀古梅繞屋冷飄香遊人熱閙尋朱紫咫尺千山難共堂


生成鐵壁銅墻能禁兩傾風撼平地壁倒墻坍受敵驚羣八面寒光百煉千鎚真金色變不變要識獅子搏兒不露爪牙難辨


打皷弄琵琶兒童且莫譁滿堂歡燕適倚戶腳酸麻


賓則始終賓主則始終主龍光射斗牛豔發華陰土上德若谷大白若辱道隱無名善貸且成


趙州光孝石霜九峯鳳生鳳子龍生龍不會先師意先師無此語受恩深處逢人舉法眼眈眈臥虎視首座奄奄生已腐


梁園夜讌闌瑟瑟芭蕉雨有的勸爺眠有的勸爺起有的扶爺行各自呈兒伎犢老凍儂笑落當門齒


嶽嶽秋林兔有角沉沉春水鯉無鱗窮源深入桃花洞鷄犬桑麻識避秦


揮戈前突陣戰罷闢重闉漢水廣難涉子龍膽裹身


斷斷無他技休休如有容釣鯨衝巨浪帆飽五更風


清溪截路出照人行色寒長江大肚漢一影闌珊


兩管無孔鐵笛臨風一時吹弄不知何處石人聽著耳目齊動


湘之南潭之北頭角分明東觸西觸


少獲頭多捕尾月下風前盛溺掃矢


面月白蹄墨黑有索有鉤忍饑受渴


遠邪蹊趣正道步步登高山長路杳


戴寒鴉履芳草毛骨馨香見者道好


寒暑安忙閒得故鄉寬廓任出任入


朝隴畝暮茅簷隨時水草明月同閒


刀砍水珠斷貫澹泊甯靜明志致遠


失卻牛撞破壁一箇閒身赤灑灑立


拋靈符瞎正目函乾葢坤火寒雪毒

