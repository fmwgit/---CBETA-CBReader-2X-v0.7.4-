大藏經補編數位版, No. 48 辨了不了義善說藏論

尚由略瞻如來身， 猶如日光映螢火， 妙冠敬依足下蓮， 我禮能仁天中天。
智悲藏底難測度， 菩提行浪極湧漾， 善說寶藏妙音尊， 及紹聖海我敬禮。
善開佛語二車軌， 故令如來最勝教， 如日光顯遍三地， 敬禮龍猛無著足。
受持兩種大車軌， 啓贍部州智慧眼， 聖天勇師及佛護， 清辨論師月稱足。
世親安慧與陳那， 法稱師等贍部嚴， 持佛教幢不隱沒， 諸智者王皆敬禮。
頗有多聞諸教法， 於正理路亦勤習， 內證功德不下劣， 然終未達此深處。
由師妙音恩善見， 以悲愍心我當說， 欲證諸法真實慧， 無比說者當敬聽。


