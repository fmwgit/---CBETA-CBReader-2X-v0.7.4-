大藏經補編數位版, No. 2 華嚴經疏論纂要(第1卷-第46卷)

妻子集會 當願眾生 怨親平等 永離貪著 若得五欲 當願眾生 拔除欲箭 究竟安隱
伎樂聚會 當願眾生 以法自娛 了伎非實 若在宮室 當願眾生 入於聖地 永除穢欲
著瓔珞時 當願眾生 捨諸偽飾 到真實處 上升樓閣 當願眾生 升正法樓 徹見一切
若有所施 當願眾生 一切能捨 心無愛著 眾會聚集 當願眾生 捨眾聚法 成一切智
若在厄難 當願眾生 隨意自在 所行無礙


詣大小師 當願眾生 巧事師長 習行善法 求請出家 當願眾生 得不退法 心無障礙
脫去俗服 當願眾生 勤修善根 捨諸罪軛 剃除鬚髮 當願眾生 永離煩惱 究竟寂滅
著袈裟衣 當願眾生 心無所染 具大仙道 正出家時 當願眾生 同佛出家 救護一切
自歸於佛 當願眾生 紹隆佛種 發無上意 自歸於法 當願眾生 深入經藏 智慧如海
自歸於僧 當願眾生 統理大眾 一切無礙 受學戒時 當願眾生 善學於戒 不作眾惡
受闍黎教 當願眾生 具足威儀 所行真實 受和尚教 當願眾生 入無生智 到無依處
受具足戒 當願眾生 具諸方便 得最勝法


正身端坐 當願眾生 坐菩提座 心無所著 結跏趺坐 當願眾生 善根堅固 得不動地
修行於定 當願眾生 以定伏心 究竟無餘 若修於觀 當願眾生 見如實理 永無乖諍
捨跏趺坐 當願眾生 觀諸行法 悉歸散滅


著下裙時 當願眾生 服諸善根 具足慚愧 整衣束帶 當願眾生 檢束善根 不令散失
若著上衣 當願眾生 獲勝善根 至法彼岸 著僧伽棃 當願眾生 入第一位 得不動法


大小便時 當願眾生 棄貪瞋癡 蠲除罪法 事訖就水 當願眾生 出世法中 速疾而往
洗滌形穢 當願眾生 清淨調柔 畢竟無垢 以水盥掌 當願眾生 得清淨手 受持佛法
以水洗面 當願眾生 得淨法門 永無垢染


發趾向道 當願眾生 趣佛所行 入無依處 若在於道 當願眾生 能行佛道 向無餘法
涉路而去 當願眾生 履淨法界 心無障礙 見升高路 當願眾生 永出三界 心無怯弱
見趣下路 當願眾生 其心謙下 長佛善根 見斜曲路 當願眾生 捨不正道 永除惡見
若見直路 當願眾生 其心正直 無諂無誑 見路多塵 當願眾生 遠離塵坌 獲清淨法
見路無塵 當願眾生 常行大悲 其心潤澤 若見險道 當願眾生 住正法界 離諸罪難


見樹葉茂 當願眾生 以定解脫 而為蔭映 若見華開 當願眾生 神通等法 如華開敷
若見樹華 當願眾生 眾相如華 具三十二 若見果實 當願眾生 獲最勝法 證菩提道
若見大河 當願眾生 得預法流 入佛智海 若見陂澤 當願眾生 疾悟諸佛 一味之法


若見流水 當願眾生 得善意欲 洗除惑垢 見修園圃 當願眾生 五欲圃中 耘除愛草
見無憂林 當願眾生 永離貪愛 不生憂怖 若見園苑 當願眾生 勤修諸行 趣佛菩提


見無樂著 當願眾生 有為事中 心無所樂 見歡樂人 當願眾生 常得安樂 樂供養佛
見苦惱人 當願眾生 獲根本智 滅除眾苦


見報恩人 當願眾生 於佛菩薩 能知恩德 見背恩人 當願眾生 於有惡人 不加其報


見操行人 當願眾生 堅持志行 不捨佛道 見著甲冑 當願眾生 常服善鎧 趣無師法


見正命人 當願眾生 得清淨命 不矯威儀


若見長者 當願眾生 善能明斷 不行惡法 若見大臣 當願眾生 恆守正念 習行眾善


見處林藪 當願眾生 應為天人 之所歎仰


入其家已 當願眾生 得入佛乘 三世平等


若見空鉢 當願眾生 其心清淨 空無煩惱 若見滿鉢 當願眾生 具足成滿 一切善法
若得恭敬 當願眾生 恭敬修行 一切佛法 不得恭敬 當願眾生 不行一切 不善之法
見慚恥人 當願眾生 具慚恥行 藏護諸根 見無慚恥 當願眾生 捨離無慚 住大慈道


得柔軟食 當願眾生 大悲所熏 心意柔軟 得粗澀食 當願眾生 心無染著 絕世貪愛
若飯食時 當願眾生 禪悅為食 法喜充滿 若受昧時 當願眾生 得佛上昧 甘露滿足
飯食已訖 當願眾生 所作皆辦 具諸佛法


洗浴身體 當願眾生 身心無垢 內外光潔 盛暑炎毒 當願眾生 捨離眾惱 一切皆盡
暑退涼初 當願眾生 證無上法 究竟清涼


諦觀佛時 當願眾生 皆如普賢 端正嚴好 見佛塔時 當願眾生 尊重如塔 受天人供
敬心觀塔 當願眾生 諸天及人 所共瞻仰 頂禮於塔 當願眾生 一切天人 無能見頂
右繞於塔 當願眾生 所行無逆 成一切智 繞塔三帀 當願眾生 勤求佛道 心無懈歇
讚佛功德 當願眾生 眾德悉具 稱歎無盡 讚佛相好 當願眾生 成就佛身 證無相法


睡眠始寤 當願眾生 一切智覺 周顧十方


若見眾會 當願眾生 說甚深法 一切和合


若見大柱 當願眾生 離我諍心 無有忿恨


若見叢林 當願眾生 諸天及人 所應敬禮


若見池沼 當願眾生 語業滿足 巧能演說


若見汲井 當願眾生 具足辯才 演一切法


見嚴飾人 當願眾生 三十二相 以為嚴好


見無病人 當願眾生 入真實慧 永無病惱


見疾病人 當願眾生 知身空寂 離乖諍法


若見沙門 當願眾生 調柔寂靜 畢竟第一


若說法時 當願眾生 得無盡辯 廣宣法要


