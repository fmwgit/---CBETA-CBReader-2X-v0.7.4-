大藏經補編數位版, No. 144 祖堂集


若人生百歲，不會諸佛機，未若生一日，而得決了之。


心地本無生，因種從緣起。緣種不相妨，花果亦復然。


僧伽難提，莊嚴王子。逾城九重，入山千里。定俞井金，義班終始。理屈於師，忽窮自己。


有種有心地，因緣能發萌。於緣不相礙，當生生不生。


伽耶舍多，幼會佛機。手執寶鏡，面難提師。內外絕翳，眉目無虧。風飄鐸韻，非我是誰？


性上本無生，為對求人說。於法既無得，何懷決不決？


鳩摩羅多，大常止簷。蒙師為訣，委父無猒。本非鍛鍊，肯藉鎚鉗。一榻孤坐，人天禮瞻。


稽首三昧尊，不求於佛道。不禮亦不慢，心不生顛倒。不坐不懈怠，但食無所好。雖慢而不遲，雖急而不燥。我今遇寶尊，和南依師教。


言下合無生，同於法界性。若能如是解，通達事理竟。


闍夜多祖，格高貌古。錫有六鐶，田無半畝。言下不生，何處不普。垂手入廛，他方此土。


為摧百萬象，鼓腹作神通。一切諸宮殿，無不震動者。遇師方便力，而得度脫我。稽首父母辭，而出於愛火。


泡幻同無礙，如何不了悟。達法在其中，非今亦非古。


婆修盤頭，修行不臥。雖歷辛懃，翻成懶惰。因指見月，逢歌指和。泡幻無真，慮情無過。


心隨萬境轉，轉處實能幽。隨流認得性，無喜復無憂。


辯塔降象，自在王子。雷震蟄門，邪師失齒。神運六通，道風千里。聲色恒真，何須聵耳。


認得心性時，可說不思議。了了無可得，得時不說知。


尊者鶴勒，上德不德。任性縱橫，發言奇特。功高二儀，名喧萬國。稽首歸依，祖林薝蔔。


正說知見時，知見俱是心。當心即知見，知見即于今。


師子尊者，人天仰譽。雪裏松青，雲間鶴翥。論鼓纔聲，法輪高馭。挫拉邪徒，悟真來去。


聖人說知見，當境無非是。我今悟真性，無道亦非理。


婆舍斯多，久離攀緣。未逢作者，終不開拳。傳師衣缽，度物橋舡。當心妙見，豈假言宣。


真性心地藏，無頭亦無尾。應緣而化物，方便呼為智。


不如密多，勝王誕慶。高遠宮嬪，迥惇道行。佛法棟梁，王臣瞻敬。洞鑒媸妍，祖堂金鏡。


心地生諸種，因事復因理。果滿菩提圓，花開世界起。


般若多羅，幼名瓔珞。父母淪亡，東西盤泊。一曉龜毛，恒嗟水涸。果滿菩提，道源遼廓。


路行跨水復逢羊，路行者，來也。跨水者，過海也。復逢羊者，洛陽也。達摩大師從南天竺國過海而來。初到廣州，次普通八年丁未歲入梁國。獨自恓恓暗渡江。獨自者，無伴侶也。恓恓者，若恓也。暗渡江者，梁武帝不悟大理，變容不言，師知機不契，則潛過江，向北魏國也。日下可怜雙象馬，日下者，京都也。可怜者，好。雙象馬者，志公傅大士也。兩株嫩桂久昌昌。兩株者，二木也。二木是林字也。嫩桂者，少也，則是少林寺也。久昌昌者，九年面壁而出大行佛法也。


心中雖吉外頭凶，心中者，周字也。外頭凶者，周王無道滅佛法也。川下僧房名不中。川下僧房者，俗號僧房為邑，川下邑為邕字也。後周文帝姓宇文，名泰邕。不中者，後周沙汰滅佛法。為遇毒龍生武子，毒龍者，武帝父王也，生武子者，生武帝也。忽逢小鼠寂無窮。小鼠者，庚子也，周武帝庚子崩寂。無窮者，盡滅無也。


路上忽逢深處水，路上者，李字也。深水者，淵字也。唐高祖神堯皇帝，姓李名淵也。等閑見虎又逢豬。等閑見虎者，寅也。唐高祖戊寅年登位也。又逢豬者，亥也。高祖丁亥年崩。小小牛兒雖有角，小小牛兒者，高祖武德四年九月日，有前道士太史今博弈，先是黃巾黨，其所習遂上表廢佛法，事十有一條，大略而云：釋經是損國破家，未聞益世。請胡佛邪教退還天笁。凡是沙門放歸桑梓，則國家昌泰，李孔教行矣。高祖納弈奏書，乃下詔問諸沙門曰：棄父母鬢髮。去君臣花服，利在何間？益在何情？損益二宜，請動妙釋。時有琳法師上表得延五年。高祖崩，太宗登位，再興佛法矣。具如別傳。言半角者，正當挃觸而無害即是。清溪龍出總須輸。清溪者，山名也。龍者，琳法師護法之龍，能令博弈等邪見之徒總須伏也。


震旦雖闊無別路，震旦者，唐國也。無別路者，唯有一心之法，讓大師化導如此也。要假姪孫腳下行。姪孫者，今時傳法弟子也。金雞解銜一顆米，金雞者，金州也。讓師是金州人也。一顆米者，意取道一，江西馬祖名道一。供養十方羅漢僧。讓和尚付法與道一，故言供養。十方者，馬和尚是漢州十方縣羅漢寺出家也。


尊勝今藏古，尊勝者，妙智也。古者，可大師。本有妙高之性，性被煩惱覆之，未現了，故言藏也。無肱亦有肱。肱者，手也。可大師求法斷臂也。龍來方受寶，龍來者。初祖西來也。方受寶者，二祖傳法。捧物復嫌名。捧者，惠也。本名神光，復遇達摩，嫌之改名，言為惠可。


初首不稱名，後周第三主己卯之歲，有一居士不說年歲，不稱姓名，故言不稱名。風狂又有聲。風狂者，三祖有風病。有聲者，遠近皆知有病，故言有聲也。人來不喜見，人來不喜見患風之形狀。白寶初平平。白寶者，玉也。玉邊作祭，璨字也。三祖名璨大師。


起自求無礙，有一沙彌年十四，名道信。來禮拜問：唯願和尚教某甲解脫法門。故言求無礙。師傳我沒繩。師者，三祖也。我沒繩者，既無人縛汝，即是解脫。路上逢僧禮，路上者，道也。禮者，信也。四祖大師名道信。腳下六枝分。腳下者，門下也。四祖下撗出一宗。六枝者，牛頭、融禪師等六祖。


三四全無我，三四者，七也。五祖七歲遇道信大師。無人我出家也。隔水受心燈。隔水者，五祖於新州蘄水郡得傳四祖心印，故言受心燈。尊號過諸量，過量者，弘字也。逢嗔不起憎。不起者，忍字也。


捧物何曾捧，捧者，惠字。言懃又不懃。懃者，能也。六祖名能。唯書四句偈。唯書四句偈者，神秀和尚呈四句偈，惠能和尚亦呈四句偈，故言四句偈。將對瑞田人。瑞田人者，神秀和尚南陽嘉禾縣瑞田人。


心裏能藏事，能藏者，懷；則懷讓也。說向漢江濱。說向者，說法也。漢江濱者，馬大師漢州人也。馬大師求佛心印，讓和尚說向道一也。湖波探水月，湖波者，曹溪也。探水月者，得也。讓大師於六祖身邊得傳心印。將照二三人。二三者，六。讓大師傳法弟子六人。言六人者，一道一得心，二智達得眼，三常浩得眉，四神照得鼻，五坦然得耳，六嚴峻得舌。是為六人也。


領得珍勤語，領得者，馬大師於讓大師處領語也。离鄉日日敷。离鄉者，南方也。日日者，昌字也。敷者，演也。馬大師歸至洪州南昌寺敷演大教是也。移梁來近路，移梁者，梁都也。近路者，洪州觀察使姓路，遂請大師自虔州南康縣移入洪州開元寺，故言來近路。余筭腳天徒。余者，我字也。從馬大師二十年外，有契道者千萬，遍行天下。故言腳天徒。


艮地生玄旨，艮地者，東北也。神秀和尚從五祖下，傳一枝法在北，自為立宗旨也。通尊媚亦尊。通尊者，諡號大通禪師也。媚者，秀也。亦尊者，三帝所尊敬，故亦尊也。比肩三九族，比肩者，同學也。三九族者，十二人也。秀大師同學十二人。足下一有分。從秀和尚足下各分宗旨，南北有異。


靈集媿天恩，靈者，神；集者，會也；媿者，荷也；天恩者，澤也。神會大師住洛京荷澤寺。生互二六人。生互者，師資也。二六者，會大師弟子十二人也。法中無氣味。法中者，佛法也。會大師傳佛知見甚深法也。無氣味者，緣北宗秀大師弟子普寂於京盛行，通其經教；當此之時，曹溪宗旨於彼未盛行，故言無氣味也。石上有功勳。石上者，秀大師弟子磨卻南宗碑，神秀欲為六代，何其天之不從，乃得會大師再立實錄，故有功勳。


本是大虫男，印宗法師本是小乘，喻如大虫不是師子。迴成師子談。迴者傳也，迴小作大。印宗法師禮六祖便悟上乘，是成師子吼。官家封馬嶺，封者印也，馬嶺者宗也。印宗曾為講經法師也。同詳三十三。同詳者同學也。六祖弟子祥岑等三十三人，祥禪師住於峽山。


八女出人倫，八女者，安字也，出人倫者，為國師也。八箇絕婚姻。八箇者，安字。絕婚姻者，安徒難為紹繼之。朽床添六腳，朽床者，老字也。六腳者，則天中宗，騰騰坦然圓寂百五十五年住世。破灶墮和尚六住嵩山，是為六腳也。心祖眾中尊。心祖者，姓也。安和尚頓悟佛理為國師，故眾中尊也。


走戊與朝鄰，走戊者，越字。忠國師是越州人也。與朝鄰者，為國師。鵝烏子出身。鵝者，鵝州也，今越州是。烏者鳴鶴縣也，今諸暨縣是。國師生此縣也。二天雖有感，二天者，肅宗、代宗二帝也。有感者，帝禮為師也。三化寂無塵。三化寂無塵者，二帝與國師俱寂也。


說小何曾小，希字是也。言流又不流。遷字是也。草若除其首，石頭無草。三四繼門修。傳法弟子人數。准其傳法人數，應云十七繼門修也。


仰觀兩扇，仰觀者，霄也。兩扇者，梁也。蕭梁帝是。低腰捻鉤。低腰捻者，十字也；鉤者，月字也。十月到也。九烏射盡，九烏者，日也；射盡者，二十九也，月盡。唯有一頭。一頭者，十月初一日。總言初祖十月一日到也。至則不久，在梁國十九日，便過江北。故言不久。要假須刀。斷仁義也。逢龍不住，初祖見武帝，故言逢龍。祖師所答不稱帝意，便過江，故言不住。過水則逃。過江入魏。


吾本來此土，傳教救迷情。一花開五葉，結果自然成。


亦不睹惡而生嫌，亦不觀善而勤措，亦不捨愚而近賢，亦不拋迷而就悟。達大道兮過量，通佛心兮出度。不與凡聖同躔，超然名之曰祖。


江槎分玉浪，江者流也，槎者支也。玉浪者三藏。總言流支三藏也。管炬開金鎖。管炬者光也。開者統也，金鎖者毒藥。五口相共行，五口者吾字也，相共行者與吾爭行佛法，生嫉法心。九十無彼我。九十者卒字也，無彼我者無彼此之我也。


菩提達摩，化道無為。九年少室，六葉宗師。示滅熊耳，隻履西歸。梁天不薦，惠可傳衣。


本來緣有地，因地種花生。本來無有種，花亦不能生。


二祖碩學，操為堅礭。心貫三乘，頂奇五岳。天上麒麟，人間鸑鷟。斷臂立雪，混而不獨。


花種雖因地，從地種花生。若無人下種，花種盡無生。


三祖大師，法王真子。語出幽微，心無彼此。或處山林，或居廛市。因地花生，楠檀旖旎。


花種有生性，因地花性生。大緣與性合，當生不生生。


四祖十四，因師解脫。處世道流，興慈量闊。永絕彫榮，迥祛始末。果少花多，忍傳衣缽。


身是菩提樹，心如明鏡臺。時時懃拂拭，莫使有塵埃。


身非菩提樹，心鏡亦非臺。本來無一物，何處有塵埃？


有情來下種，因地果還生。無情既無種，無性亦無生。


五祖七歲，洞達言前。石牛吐霧，木馬含煙。身心恒寂，理事俱玄。無情無種，千年萬年。


心地含諸種，普雨悉皆生。頓悟花情已，菩提果自成。


師造黃梅，得旨南來。奚因幡義，大震法雷。道明遭遇，神秀遲迴。衣雖不付，天下花開。

