大藏經補編數位版, No. 32 七十空性論科攝


生住滅有無，以及劣等勝。佛依世間說，非是依真實。


無我非無我，非故無可說。


一切所說法，性空如湼槃。


一切法自性，於諸因緣中，若總若各別，無故說為空。


生等唯依世俗說，無我亦無有實我，此義即顯一切空，總別緣中無性故。


有故有不生，無故無不生，違故非有無，生無住滅無。


法若已有或已無，俱非違故皆不生。


已生則不生，未生亦不生，生時亦不生，即生未生故。


已生未生皆無生，即故離二無生時。


有果具果因，無果等非因，非有無相違。


有果無果及雙非，非無過因故無生。


三世亦非理。


在前在後與同時，因皆有過生非有。


無一則無多，無多亦無一，以是一切法，緣起故無相。


一、多相待名緣起，緣起即是無相法。


緣起十二支，有苦即不生，於一心多心，是皆不應理。


十二有支苦不生，一心、多心俱過故；一心因果應俱起，多心前支非後因。


非常非無常，亦非我無我，淨不淨苦樂，是故無顛倒。


從倒生無明，倒無則不有，以無無明故，行無餘亦無。


緣起之首為無明，無明之因是顛倒；四倒無故無明無，無明無故餘亦滅。


離行無無明，離無明無行，彼二互為因，是故無自性；自若無自性，云何能生他？以緣無性故，不能生於他。


無明與行互為因，互因即是無自性，自性且無寧生他，是故諸緣不生法。


夢境生苦樂，彼境亦非有，如是緣起法，所依緣亦無。


父子即、離與同時，非有有支亦如是；夢境及彼生苦樂，喻緣及法悉非有。


若諸法無性，應無勝劣等，及種種差別，亦無從因生。


有性不依他，不依云何有？不成無自性，性應不可滅。


汝謂無性不成法，實則有性法不成，有性即不依他故，不依他性則叵滅，是故果法及勝、劣，種種差別非性有。


自他性及滅，無中云何有，故自性他性，性無性皆倒。


勿以能緣成有性，自、他、有、無皆倒故。


若諸法皆空，應無生無滅，以於性空中，何滅復何生。


若法自性畢竟空，彼法即應無生滅，以法必有自性時，方有可滅可生故。


生滅非同時。


汝謂無性生滅無，實則有性無生滅；性生性滅豈同時！


無滅則無生。


勿因生滅不同時，轉許唯生而無滅；生滅原屬相待有，無滅之生叵想像。


應常有生滅。


倘因唯生理不成，仍計生滅同時有，應知同時性生滅，即是生滅常俱有，若法生滅常俱有，彼則究有抑為無！


無生則無滅。


若謂生、住有滅體，故無所言唯生過，復以生、住無滅用，故無生滅同時失；無用有體體同無，或亦滅時無滅用，若必滅時滅有用，則應離生唯有滅。


應知自、他皆不生，無生豈能更有滅！


有生性應常，無者定成斷，有生墮二失，是故不應許。


若生有性見二失；有則應常無斷故。


相續故無過，法與因已滅。


此如前不成，復有斷滅過。


有性相續非實同，則為實異勿妄救；實同仍同同時過，實異又落斷常失。


佛說湼槃道，見生滅非空。


此二互違故，所見為顛倒。


若謂佛說湼槃道，由見生滅非見空。然汝是見性生滅，並見互違故成倒。須知生滅皆無性，相依而有故唯空。


若無有生滅，何滅名湼槃。


自性無生滅，此豈非湼槃。


若汝必執性生滅，難我何滅名湼槃。本無性生與性滅，即此我許為湼槃。


若滅應成斷，異此則成常，湼槃非有無，故無生與滅。


又汝見有性生滅，性滅湼槃應成斷，湼槃不滅應是常，然實湼槃離有無。


滅若常住者，離法亦應有。


離法此非有，離無法亦無。


常滅離法無依故，不成何況離無法！


能相與所相，相待非自成，亦非展轉成，未成不能成。


因果受受者，能見所見等，一切法准此，皆當如是說。


能相、所相相待有，自成、互成皆不成；彼二自身未有故，是亦不能成諸法。餘如因、果、受、受者，能見、所見、明、暗等，相待而有都無性；反是一切皆不成。


不住相待故，亂故無體故，無性故三時，非有唯分別。


不住、相待、雜亂故、無性、唯想時不成。


由無生住滅，三種有為相，是故為無為，一切皆非有。


滅未滅不滅，已住則不住，未住亦不住，生未生不生。


生等三相皆無故，為、無為法亦非有。已、未三相次第觀，縱許有為亦不成，有為無故無為無。


有為與無為，非多亦非一，非有無二俱，此攝一切相。


有無一多亦有無，非亦有及非亦無，為無為相悉攝盡；然彼皆無故非有。


世尊說業住，復說業及果，有情受自業，諸業不失亡。


已說無自性，故業無生滅，由我執造業，執從分別起。


佛雖曾說業及果，然無性故無生滅；無性之業我執生，我執復從分別起。


業若有自性，所感身應常，應無苦異熟，故業應成我。


無常是苦苦無我；業若有性則應常，常則無苦應成我，彼所感身亦應常。勿慮空故業失壞，實則無性業方有。


業緣生非有，非緣亦無有；諸行如幻事，陽焰尋香城。


業以惑為因，行體為惑業，身以業為因，此三皆性空。


緣非緣業悉非有，諸行如幻無性故；身、業及惑層依有，是故彼等皆無性。


無業無作者，無二故無果，無果無受者，是故皆遠離。


果無性故業亦無，業無性故無作者，業、作且無況業果，果無是亦無受者。


若善知業空，見真不造業，若無所造業，業所生非有。


善達業空不造業，無業亦無業所生。


如佛薄伽梵，神通示化身，其所現化身，復現餘變化。佛所化且空，何況化所化，一切唯分別，彼二可名有。作者如化身，業同化所化，一切自性空，唯以分別有。


作者及業分別有，勿慮全無如化故。


若業有自性，無湼槃作者，無則業所感，愛非愛果無。


性業叵滅無湼槃，性業自有無作者；作者無故果亦無，故汝不宜許性業。


說有或說無，或說亦有無，諸佛密意說，此難可通達。


有、無、俱教密難達，寧貿執有難說無。


色從大種生，則從非真生，非從自性生。


既說色從大種生，則知色非自性有。


彼無非他生。


自無自性之諸色，豈復需依有性他！


一中非有四，四中亦無一，依無四大種，其色云何有。


大種能相非有故，自且不成色寧有；一中無四四無一，大種體無色性無。


最不可取故。


最不可取色非有，汝執有色是何因？


由因因亦無，從因緣生故。


因緣生心心即無，故彼不成有色因。


有無因非理。


勿以心非性色因，橫執無因而有色；世間豈有無因事，是故此執非正理。


若謂能取色，則無取自體，緣生心無故，云何能取色。


勿以無因理曲故，又執心能取諸色；心不自取且無性，如何能取無性色！


能剎那生心，不取剎那色，云何能通達，過去未來色。


性心性色剎那間，尚不能取況過、未！


顯色與形色，異性終非有，不應取彼異，許同是色故。


顯、形性非絕對異，同是色故不可取。


眼識非在眼，非色非中間，彼依眼及色，徧計即顛倒。


內眼外色及中間，能取眼識悉非有，愚夫持有自性見，定執依眼或依色。


若眼不自見，云何能見色，故眼色無我，餘處亦同爾。


眼不自見寧見色，故知眼處無有我（即無有自性）。色非可見亦無我。餘處（耳等根處和聲等境處）無我例亦爾。


眼由自性空，復由他性空。色亦如是空，餘處空亦爾。


淨種眼性自能見、識唯能取亦不然。眼、色及識自、他無。餘處亦同無自、他。因緣生故自性空。自性無故他性無。此非彼故他性無；眼、識二者色之他，眼、識有境色是境，境非有境故他空；識內色外外非內，如是亦名他性空。此無彼故他性無；眼無知故無識性，由無識故名他無。


若觸俱一起，則餘者皆空，空不依不空，不空不依空。


一處觸俱餘處空，空與不空不相依。


三非有自性，不住無和合，則無彼性觸，是故受亦無。


彼止內外處，而有心識生，是故識非有，如幻如燄空。


由依所識生，是故識非有，識所識無故，亦無有識者。


根、境、識三無和合，彼等不住自性故；三和無故性觸無。性觸無故受非有。識生依止內外處，即是無性如幻等，又依所識故無識。識、所識空識者空。


一切無常者，非常無有常，常無常依性，其性豈能有。


佛說一切無常語，意唯遮常非表性；性有可說常無常，過故彼性豈能有！


愛非愛顛倒，緣生貪嗔痴，是故貪嗔痴，非由自性有。


於彼起貪欲，嗔恚或愚痴，皆由分別生，分別非實有。


所分別無故，豈有能分別，以是緣生故，能所別皆空。


貪等如次依愛緣，非愛及倒故無性；一境三毒唯分別，分別尚無況三毒；分別無由所別無，緣生所別亦無性。


四倒生無明，見真則非有；此無故行無，餘支亦如是。


無明緣於四倒生，見真則不起四倒，四倒無故無明無，無明無故餘支滅。


依彼有此生，彼無此不有，有性及無性，為無為涅槃。


諸法因緣生，分別為真實。


佛說即無明，發生十二支。


見真知法空，則不生無明，此即無明滅，故滅十二支。行如尋香城、幻事及陽燄、水泡與水沫、夢境旋火輪。


依彼有此是生理，彼無此滅為滅律；有性、無性、為、無為，一切寂滅即涅槃。緣生無性分別有，無明發生十二支。欲滅無明須見真，無明滅則餘支滅；諸行如幻等性空，善知即能滅無明。


無少自性法，亦非無有法，以從因緣起，法無法皆空。


以此一切法，皆是自性空，故佛說諸法，皆從因緣起。


諸法自性皆空故，佛說諸法從緣起。


勝義唯如是，然佛薄伽梵，依世間名言，施設一切法。


不壞世間法，真實無可說，不解佛所說，而怖無分別。


勝義唯空不可說，世俗假有不可壞；愚者不逮於無立、無相、無想而恐怖。


依彼有此生，世間不可壞，緣起即無性，寧有理唯爾。


彼有此生俗叵壞，即俗無性理決然。


正信求真實，於此無依法，以正理隨求，離有無寂滅。


了知此緣起，遮遣惡見網，斷除貪瞋痴，趨無染湼槃。


性空真實無依法，正信勤求離有無；緣起能裂惡見網，了知斷染趨湼槃。

