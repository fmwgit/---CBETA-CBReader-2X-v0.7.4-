大藏經補編數位版, No. 44 入中論善顯密意疏

亦能正入前後際，智能入起百三昧，能動能照百世界，
神通教化百有情，復能往遊百佛土，能正思擇百法門，
佛子自身現百身，一一身有百菩薩，莊嚴圍繞為眷屬。


諸菩薩身若何等，演說何法自若何，如何聞法修何行，
作何布施供佛等，於一身中能普現。如是持戒修忍進，
禪定智慧昔諸生，彼等無餘一切行，於一毛孔亦能現。


知根勝劣智，及知遍趣行，靜慮解脫定，等至等智力，
宿住隨念智，如是死生智，諸漏盡智力，是謂十種力。


世有種種行，為多愛索縛，佛以大悲心，咸導至涅槃。


此證真實慧，亦非有別異，故佛為眾說，無等無別乘。


然由佛善逝，具智慧方便，昔曾發誓願，度盡諸有情。


佛令諸弟子，意趣寂滅樂，心修遠離已，次乃說一乘。


并得罪惡趣，故世成悲境，大悲遮心滅，故佛不涅槃。


由見造宗，如說有我教，故離此宗外，莫樂他宗論。


或如心蛇頂，所有摩尼珠，願普世有情，證真速成佛。


謂佛授記聖龍猛。彼最勝宗聖天意，智者造釋有多種，
圓滿釋者謂佛護，月稱論師與靜天。合三大士所許門，
要義盡決文句到，以此善說今應成，最勝宗義淨無垢。
北方雖多信此宗，然不能分清微理，無福信解深義者，
反謗此宗自不解。為除所見諸垢染，為善根者顯深道，
並願我於一切生，不離此道故解釋。由此勤勞所生善，
普願眾生達深義，一切晝夜勤修習，諸佛菩薩常歡喜。


如極喜地諸功德，如是住於無垢地，當得功德各千種。
餘五菩薩得百千，得百俱胝千俱胝，次得百千俱胝量，
後得俱胝那由他，百轉千轉諸功德。


住不動地無分別，證得量等百千轉，三千大千佛世界，
極微塵數諸功德。


菩薩住於善慧地，證得前說諸功德，量等百萬阿僧祗，
大千世界微塵數。


且說於此第十地，所得一切諸功德，量等超過言說境，
非言說境微塵數。


一一毛孔皆能現，無量諸佛與菩薩，如是剎那剎那頃，
亦現天人阿修羅。


如淨虛空月光照，生十力地復勤行，於色界頂證靜位，
眾德究竟無與等。


如器有異空無別，諸法雖別性無差，是故正知同一味，
妙智剎那達所知。


若靜是實慧不轉，不轉而知亦非理，不知寧知成相違，
無知者誰為他說。


不生是實慧離生，此緣彼相證實義，如心有相知彼境，
依名言諦說為知。


百福所感受用身，化身虛空及餘物，彼力發音說法性，
世間由彼亦了真。


如具強力諸陶師，經久極力轉機輪，現前雖無功用力，
旋轉仍為瓶等因。如是佛住法性身，現前雖然無功用，
由眾生善與願力，事業恒轉不思議。


盡焚所知如乾薪，諸佛法身最寂滅，爾時不生亦不滅，
由心滅故唯身證。


此寂滅身無分別，如如意樹摩尼珠，眾生未空常利世，
離戲論者始能見。


能仁於一等流身，同時現諸本生事，自身雖已久遷滅，
明了無雜現一切。


諸佛過去及未來，現在盡於虛空際，安住世間說正法，
救濟苦惱眾生者，從初發心至菩提，一切諸行如已行，
由知諸法同幻性，於一毛孔能頓現。


如是三世諸菩薩，獨覺聲聞一切行，及餘一切異生位，
一毛孔中皆頓現。


此清淨行隨欲轉，盡空世界現一塵，一塵遍於無邊界，
世界不細塵不粗。


佛無分別盡來際，一一剎那現眾行，盡贍部洲一切塵，
猶不能及彼行數。


彼法定從此因生，知者說此為彼處，違上非處無邊境，
智無礙著說名力。


愛與非愛違上相，盡業及彼種種果，智力無礙別別轉，
遍三世境是為力。


貪等生力之所發，有劣中勝種種欲，餘法所覆諸勝解，
智遍三世名為力。


諸佛善巧界差別，眼等本性說名界，正等覺智無邊際，
遍諸界別說名力。


徧計等利說名勝，處中鈍下名為劣，眼等互生偕了達，
種智無礙說為力。


有行趣佛亦有趣，獨覺聲聞二菩提，天人鬼畜地獄等，
智無障碍說為力。


無邊世界行者別，靜慮解脫奢摩他，及九等至諸差別，
智無障礙說名力。


過去從癡住三有，自他一一有情生，盡情無邊并因處，
彼彼智慧說為力。


盡虛空際世界中，一一有情死生時，於彼多境智遍轉，
清淨無礙說名力。



諸佛一切種智力，速斷煩惱及習氣，弟子等慧滅煩惱，於彼無礙智名力。

妙翅飛還非空盡，由自力盡而回轉，佛德無邊若虛空，
弟子菩薩莫能宣，如我於佛眾功德，豈能了知而讚言，
然由龍猛已宣說，故我無疑述少分。



甚深謂空性，餘德即廣大，了知深廣理，當得此功德。

十方世界佛行境，如其所有微塵數，佛證菩提刧亦爾，
然此秘密未嘗說。


直至虛空未變壞，世間未證最寂滅，慧母所生悲乳育，
佛豈入於寂滅處。


世間由癡噉毒食，如佛哀愍彼眾生，子毒母痛亦不及，
以是勝依不入滅。



月稱勝苾芻，廣集中論義，如聖教教授，宣說此論義。


如離於本論，餘論無此法，智者定當知，此義非餘有。

由怖龍猛慧海色，眾生棄此賢善宗，開彼頌蕾拘摩陁，
望月稱者心願滿。


