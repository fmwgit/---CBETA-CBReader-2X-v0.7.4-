大藏經補編數位版, No. 192 釋文紀


紫實昧朱狂斯濫哲舛逕揚鑣分源競枻麗景或幽澄舒每缺水激波生煙深火滅情端徒總理向空徹不有明心誰驅聖轍


生浮命舛識罔情違業雲結影慧日潛暉逶迤脩道極夜無歸登山小魯泛海難沂參珉見璧辨礫知璣迷其未遠匪正何依


樂由生滅患以身全業資意造事假言筌利衰畢倚榮辱茲纏燕驥匪躡周鍇徒鑴惑端夙緒愛境旌懸


傾都麗佳繞梁之曲肥馬輕裘蕙肴芳醁晦黑滋生昬嚚競欲貌蕩魂浮身甘意觸靈攝根晴葵衛足蟲草或虞人如不勗


穠華易遷繁蕉不實星髮鮐肌鄰光愒日二豎潛言十闕空術生之徃矣高松蕭瑟即化翻靈從緣墜質噬臍有譏嗟然何汩


瞻彼進德莫敢惑遑顧咨小智徒以太康豈無通術跋此榛荒雖有重離迹照螢光循情內負撫事外傷層羅一舉空念高翔


渾風緬沒旅俗膠加競文內疾誰靦心瑕再惟情反三省身華貴危窮濫貧懾豪奢邅迴六蔽紛綸七邪不圖厥始逸馬難


迅矣百齡綿茲六入出沒昬疑興居愛習矻矻予求營營爾給匪德日歸惟殃斯集貪人敗類無厭自及昭回不希玄墟何泣


澡身浴德晦迹埋名將安寶地誰化城道場曠謐禪逕閒清風飄弗響震轍徒驚嘯傲焉慮脫落何營長捐有結永寘無生


石磨則磷玉生雖堅維居必徙豈曰能賢氷開春日蘭敗秋年教隨類反習乃情遷命符三漏生偕十纏兹焉遂徃憂畏方延


冥津殊復曉高聽亦能卑隂牆雖兩密幽夜有四知炎山飜烈火水澗帀寒澌羅城振雲幕鋒樹鬱霜枝茹荼非云苦集木豈稱危求仁曾已得長歎欲何為


韞石諒非真飾瓶信為假竊服臯門上濫吹溜軒下鳳祀徒驚心騶文終好野實相豈或照浮榮未能捨迹殊冠冕客事襲驅馳者已矣歇鄭聲無然亂周雅

