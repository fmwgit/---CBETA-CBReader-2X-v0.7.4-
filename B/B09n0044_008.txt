大藏經補編數位版, No. 44 入中論善顯密意疏


不見能取離所取，通達三有唯是識，故此菩薩住般若，通達唯識真實性。


猶如因風鼓大海，便有無量波濤生，從一切種阿賴耶，以自功力生唯識。


是故依他起自性，是假有法所依因，無外所取而生起，實有及非戲論境。


若謂如夢當思擇。


若時我說夢無心，爾時汝喻即非有。


若以覺時憶念夢，證有意者境亦爾。


如汝憶念是我見，如是外境亦應有。


設曰睡中無眼識，故色非有唯意識，執彼行相以為外，如於夢中此亦爾。


如汝外境夢不生，如是意識亦不生，眼與眼境此生心，三法一切皆虛妄。


餘耳等三亦不生。


如於夢中覺亦爾，諸法皆妄心非有，行境無故根亦無。


此中猶如已覺位，乃至未覺三皆有。


如已覺後三非有，癡睡盡後亦如是。


由有翳根所生識，由翳力故見毛等，觀待彼識二俱實，待明見境二俱妄。


若無所知而有心，則於髮處眼相隨，無翳亦應起髮心，然不如是故非有。


若謂淨見識功能，未成熟故識不生，非是由離所知法，彼能非有此不成。


已生功能則非有，未生體中亦無能。


非離能別有所別，或石女兒亦有彼。


若想當生而說者，既無功能無當生。


若互相依而成者，諸善士說即不成。


若滅功能成熟生，從他功能應生他。


諸有相續互異故。


一切應從一切生。


彼諸剎那雖互異，相續無異故無過，此待成立仍不成，相續不異非理故。


如依慈氏近密法，由是他故非一續，所有自相各依法，是一相續不應理。


能生眼識自功能，從此無間有識生，即此內識依功能，妄執名為色根眼。


此中從根所生識，無外所取由自種，變似青等愚不了，凡夫執為外所取。


如夢實無餘外色，由功能熟生彼心，如是於此醒覺位，雖無外境意得有。


如於夢中無眼根，有似青等意心生，無眼唯由自種熟，此間盲人何不生。


若如汝說夢乃有，第六能熟醒非有，如此無第六成熟，說夢亦無何非理。


如說無眼非此因，亦說夢中睡非因。


是故夢中亦應許，彼法眼為妄識因。


隨此如如而答辯，即見彼彼等同宗，如是能除此妄靜。


諸佛未說有實法。


諸瑜伽師依師教，所見大地骨充滿，見彼三法亦無生，說是顛倒作意故。


如汝根識所見境，如是不淨心見境，餘觀彼境亦應見，彼定亦應不虛妄。


如同有翳諸眼根，鬼見膿河心亦爾。


總如所知非有故，應知內識亦非有。

