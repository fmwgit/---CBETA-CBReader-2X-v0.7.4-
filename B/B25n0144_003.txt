大藏經補編數位版, No. 144 祖堂集


形羸骨瘦久修行，一納麻衣稱道情。曾結草菴倚碧樹，天涯知有鳥窠名。


空門有路不知處，頭白齒黃猶念經。何年飲著聲聞酒，迄至如今醉未醒。已上空宗。


兀然無事無改換，無事何須論一段。真心無散亂，他事不須斷。過去已過去，未來更莫筭。兀然無事坐，何曾有人喚？向外覓功夫，總是癡頑漢。糧不畜一粒，逢飯但知餐。世間多事人，相趁渾不及。我不樂生天，亦不愛福田。飢來即喫飯，睡來即臥瞑。愚人笑我，智乃知賢。不是癡鈍，本體如然。要去即去，要住即住。身被一破納，腳著孃生褲。多言復多語，由來反相誤。若欲度眾生，無過且自度。莫謾求真佛，真佛不可見。妙性及靈臺，何曾受熏練？心是無事心，面是孃生面。劫石可移動，個中難改變。無事本無事，何須讀文字？削除人我本，冥合箇中意。種種勞筋骨，不如林間睡兀兀。舉頭見日高，乞飯從頭餧。將功用功，展轉冥朦。取則不得，不取自通。吾有一言，絕慮忘緣。巧說不得，只用心傳。更有一語，無過直與。細如毫末，本無方所。本自圓成，不勞機杼。世事悠悠，不如山丘。青松弊日，碧澗長流。臥藤蘿下，塊石枕頭。山雲當幕，夜月為鉤。不朝天子，豈羨王侯？生死無慮，更須何憂？水月無形，我常只寧。萬法皆爾，本自無生。兀然無事坐，春來草自青。


問道道無可修，問法法無可問。迷人不了性空，智者本無違順。八萬四千法門，至理不離方寸。不要廣學多聞，不在辯才聰俊。識取自家城廓，莫謾遊他州郡。言語不離性空，和光不同塵坌。煩惱即是菩提，淨花生於泥糞。若有人求問答，誰能共他講論？亦不知月之大小，亦不知歲之餘閏。晨時以粥充飢，仲時更餐一頓。今日任運騰騰，明日騰騰任運。心中了了總知，只沒佯癡縛鈍。


曹溪門人，出世廬陵。唯提一脈，迥出三乘。澤中孤燭，火裏片冰。許君妙會，說底相應。


唐朝國師，大播洪猷。曹溪探日，渭水乘舟。二天請偈，四眾拋籌。法才極贍，大耳慚著。


四大無心復如水，遇曲逢直無彼此。淨穢兩處不生心，壅決何曾有二意？境觸但似水無心，在世縱橫有何事？


見聞覺知無障礙，聲香味觸常三昧。如鳥空中只沒飛，無取無捨無憎愛。若會應處本無心，方得名為觀自在。


事無不盡，理無不備。此是頓見真門，即心是佛，可與後世眾生軌則。


見道方修道，不見復何修？道性如虛空，虛空何處修？遍觀修道者，撥火覓浮漚。但看弄傀儡，線斷一時休。


道體本無修，不修自合道。若起修道心，此人未會道。棄卻一真性，卻入鬧浩浩。忽逢修道人，第一莫向道。


窮真真無相，窮妄妄無形。返觀推窮心，知心亦假名。會道既如此，到頭也只寧。


善既從心生，惡豈離心有？善惡是外緣，於心實不有。捨惡送何處？取善令誰守？傷嗟二見人，攀緣兩頭走。忽悟無生本，始會從前咎。


亦知如在夢，睡裏實是鬧。忽覺萬事休，還同睡時覺。智者會悟夢，迷人信夢鬧。會夢無兩般，一悟無別悟。富貴與貧賤，更亦無別道。


心地含諸種，遇澤悉皆萌。三昧花無相，何壞復何成？

