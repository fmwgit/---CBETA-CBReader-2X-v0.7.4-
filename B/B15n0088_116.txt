大藏經補編數位版, No. 88 古今圖書集成選輯（上）


四城有頓躓三世無極已浮歡昧眼前沈照貫終始壯齡緩前期頹年追暮齒揮霍夢幻頃飄忽風雷起良緣迨未謝時逝不可俟敬擬靈鷲山尚想祗洹軌絕溜飛庭前高林映裏禪室棲空觀講宇析妙理


迎旭凌絕磴映泫歸漵浦鑽燧斷山木掩岸墐石戶結架非丹甍藉田資宿莽同遊息心客曖然若可覩清霄颺浮烟空林響法鼓忘懷狎鷗鯈攝生馴兕虎望嶺眷靈鷲延心念淨土若乘四等觀永拔三界苦


乘和蕩猶豫此焉聊止息連山去無限長洲望不極參差照光彩左右皆春色晻曖矚遊絲出沒看飛翼其樂信難忘翛然寧有飾


曰予受塵縛未得留蓋纏三有同永夜六道等長眠才性乏方便智力非善權生住無停相剎那即徂遷歎逝比悠稔交臂乃奢年從流既難反弱喪謂不然二苦常追隨三毒自燒然貪癡養憂畏熱惱坐焦煎道心理歸終信首故宜先駕言追善友回輿尋勝緣面勢周大地縈帶極長川稜層疊嶂遠迤邐隥道懸朝日照花林光風起香山飛鳥發差池出雲去連綿落英分綺色墜露散珠圓當道蘭藿靡臨階竹便娟幽谷響嚶嚶石瀨鳴濺濺蘿短未中攬葛嫩不任牽攀緣傍玉澗褰陟度金泉長途弘翠微香樓間紫煙慧居超七淨梵住踰八禪始得展身敬方乃遂心虔菩提聖種子十力良福田正趣果上果歸依天中天一道長死生有無離二邊何待崆峒右豈羨汾陽前以我初覺意貽爾後來賢


唐遊薄汾水周載集瑤池豈若欽明后廻鸞鷲嶺岐神心鑒無相神化育有為以茲慧日照復見法雨垂萬邦躋仁壽兆庶滌塵覊望雲雖可識日用豈能知湍名冠子姒德澤邁軒羲班班仁獸集匹匹翔鳳儀善遊茲勝地茲嶽信靈奇嘉木互紛糺層峯鬱蔽虧丹藤繞垂幹綠竹蔭清池舒華匝長坂好鳥鳴喬枝霏霏慶雲動靡靡祥風吹谷虛流鳳管野綠映丹麾帷宮設廛外帳殿臨郊垂俯同南風作斯文良在斯伊臣限監國即事阻陪隨顧惟實庸菲冲薄竟奚施至理徒興羨終然類管窺上聖良善誘下愚慚不移


栖烏猶未翔命駕出山莊詰屈登馬嶺廻互入羊腸稍看原靄靄漸見岫蒼蒼落星埋遠樹新霧起朝陽陰池宿早鴈寒風催夜霜茲地信閒寂清曠惟道塲玉樹琉瓈水羽帳鬱金牀紫柱珊瑚地神幢明月璫牽蘿下石磴攀桂陟松梁澗斜日欲隱煙生樓半藏千祀終何邁百代歸我皇神功照不極睿鏡湛無方法輪明暗室慧海渡慈航塵根久未洗希霑垂露光


塵中喧慮積物外眾情捐茲地信爽塏墟壟曖阡綿藹藹車徒邁飄飄旌旄懸細松斜遶逕峻嶺半藏天古樹無枝葉荒郊多野煙分花出黃鳥挂石下新泉蓊鬱均雙樹清虛類八禪栖神紫臺上縱意白雲邊徒然嗟小藥何由齊大年


遙看宮佛圖帶璧復垂珠銀燭踰漢汝寶鐸邁昆吾日起光芒散風吟宮徵殊露落盤恆滿桐生鳳不雛飛幡雜晚虹畫鳥狎晨鳧梵世凌空下應真蔽景趨帝馬咸千轡天衣盡六銖意樂開長表多寶現金軀能令苦海渡復使慢山踰願能同四忍長當出九居


陪遊入舊豐雲氣鬱青蔥紫陌垂青柳輕槐拂慧風八泉光綺樹四柱曖臨空翠網隨煙碧丹花共日紅方欣大雲溥慈波流淨宮


望園臨柰苑王城對鄴宮還從飛閣內遙見崛山中天衣疑拂石鳳翅欲凌空雲甍猶帶雨石井不生桐盤承雲表露鈴搖天上風月出琛含采天晴幡帶虹周星疑更落漢夢似今通我后情初照不與伊川同方應捧馬出永得離塵蒙


南望南郭門拱樹梢雲密北北溱道重樓霧中出接樹隱高蟬交枝承落日光陰不可捨懷抱何由悉


副君坐飛觀城旁屬大林王門雖八達露塔復千尋重櫨出漢表層栱冒雲心崑山雕潤玉麗水瑩明金懸盤同露掌垂鳳似飛禽月落簷西暗日去柱東侵反流開睿屬搦翰動神襟願託牢舟返長免愛河深


飛鏡點青天橫照滿樓前深林生夜冷複閣上宵煙葉動花中露湍鳴闇裏泉竹風聲若雨山蟲聽似蟬摘果仍荷藉酌水用花傳一巵聊自飲萬事且蕭然


幽人住山北月上照山東洞戶臨松徑虛隱竹叢出林避炎影步逕逐凉風平雲斷高岫長河隔淨空數螢流暗草一鳥宿疎桐興逸煙霄上神閒宇宙中還思城闕下何異處樊籠


神心睠物序訪道絕塵囂林疎蓋影出風去管聲遙息徒依勝境稅駕上山椒年還節已仲野綠氣方韶短葉生喬樹疎花發早條遠峯帶雲沒流煙雜雨飄復茲承乏者頒名廁永僚願藉連河澗庶影慧燈昭一知衣內寶方慙茲地遼


聖情想區外脂駕出西南前驅聞鳳管後乘躍龍驂爰遊非逸豫幽谷有靈龕兼覿息心者宴坐臨清潭禪食寧須稼雲衣不待蠶蘋荇緣澗壑蘿葛蔓松楠鶯林響初轉春畦藥欲含惑心隨教遣法味與恩覃庶憑八解力永滅六塵貪


雞鳴動睟駕柰苑睠晨遊朱鑣陵九達青蓋出層樓歲華滿芳岫虹彩被春洲葆吹臨風遠旌羽映九斿喬枝隱修逕曲澗聚輕流徘徊花草合瀏亮鳥聲遒金盤響清梵涌塔應鳴桴慧雲方靡靡流水正悠悠實歸徒荷教信解愧難酬


朝光正晃朗涌塔標千丈儀鳳異靈烏金盤代仙掌積栱成雕桷高簷挂珠網寶地若池沙風鈴如樹響刻削生千變丹青圖萬象烟霞時出沒神仙乍來往晨霧半層生飛幡接雲上遊蜺不敢息翔鵬詎能仰讚善資哲人流詠歸明兩願假舟航末彼岸誰云廣


我王宗勝道駕言從所之輜軒轉朱轂驪馬躍青絲清渠影高蓋遊樹拂行旗賓從紛雜沓景物共依遲飛梁通澗道架宇接山基叢花臨迥砌分流繞曲墀誰言非勝境雲山獨在茲塵情良易著道性故難緇承恩奉教義方當弘受持


美境多勝迹道塲實茲地造化本靈奇人功兼製置房廊相映屬堦閣並殊異高明留睿賞清淨穆神思豫遊窮嶺歷藉此方春至野花奪人眼山鶯紛可喜風景共鮮華水石相輝媚法像無塵染真僧絕名利陪遊既伏心聞道方刻意


時宰磻溪心非關狎竹林鷲嶽青松遶雞峯白日沉天迥浮雲細山空明月深摧殘枯樹影零落古藤陰霜村夜烏去風路寒猿吟自悲堪出俗詎是欲抽簪


鷲嶺春光遍王城野望通登臨情不極蕭散趣無窮鶯隨入戶樹花逐下山風棟裏歸雲白外落暉紅古石何年臥枯樹幾春空淹留昔未及幽桂在芳叢


日宮朝絕磬月殿夕無扉網交雙樹葉輪斷七燈輝香盡奩猶馥幡塵畵漸微借問將何見風氣動天衣


戒壇青石路靈相紫金峯影盡皈依鴿餐迎守護龍晨朝宣寶偈寒夜斂疎鐘雞闌靜含握仁智獨從容五禪清慮表七覺蕩心封願言於此處攜手屢相逢


上宰明四空廻車八道中洞涼容麥氣巖光對月宮香來詎經火花散不隨風澗松無異聒禪桂兩分叢虛薄誠為累何因偶會同暫此乖山北猶可向牆東


福界新開草名僧共下筵楊枝生拱樹錫杖呪飛泉石座應朝講山龕擬夜禪當非舍衛國賣地取金錢


鷲嶺三層塔庵園一講堂馴烏逐飯磬狎獸繞禪牀摘菊山無酒燃松夜有香幸得同高勝於此瑩心王


甘棠聽訟罷福宇試登臨兔苑移飛蓋王城列玳簪階荒猶累玉地古尚填金龍橋丹桂偃鷲嶺白雲深秋被旅葛夏戶響山禽清風吹麥隴細雨濯梅林


縱棹憐廻曲尋山靜見聞每從芳杜性須與俗人分貝塔涵流動花臺徧領芬蒙蘢出簷桂散漫繞雲情幽豈徇物志遠易驚羣何由狎魚鳥不願屈元纁


絕俗俗無侶修心心自齋連崖夕氣合虛宇宿雲霾臥藤新接戶敧石久成階樹聲非有意禽戲似忘懷故人市朝狎心期林壑乖唯憐對芳杜可以為吾儕


法堂猶集鴈仙竹幾成龍聊承丹桂馥遠視白雲峰風穿石寶月牖拂霜松暗谷征鳥空林徹夜鐘陰崖未辨色疊樹豈知重溘此哀時命吁嗟世不容無由訪詹尹何去復何從


十五詩書日六十軒冕年名山極歷覽勝地殊留連幽崖聳絕壁洞穴瀉飛泉金河知證果石室乃安禪夜梵聞三界朝香徹九天山階步皎月澗戶聽凉蟬市朝霑草露淮海作桑田何言望鍾嶺更復切秦川


淨心抱冰雪暮齒逼桑榆太息波川迅悲哉人世拘歲華皆採穫冬晚共嚴枯濯流濟八水開襟入四衢茲山靈妙合當與天地俱石瀨乍深淺崖煙遞有無缺碑橫古隧盤木臥荒塗行行備履歷步步轔威紆高僧迹共遠勝地心相符樵隱各有得丹青獨不渝遺風佇芳桂比德喻生芻寄言長往客悽然傷鄙夫


霡霂時雨霽清和孟夏肇棲宿綠野中登頓丹霞杪敬仰高人德抗志塵物表三空豁已悟萬有一何小始從情所寄冥期諒不少荷衣步林泉麥氣凉昏曉乘風面泠泠候月臨皎皎煙崖憩古石雲路排征鳥披逕憐森沉攀條惜杳裊平生忘是非朽謝豈矜矯五淨自此涉六塵庶無擾


澡身事珠戒非是學金丹月磴時橫枕雲崖宿解鞍梵宇調心易禪庭數息難石澗水流靜山葉去寒君思北闕駕我惜東都冠翻愁夜鐘盡同志不盤桓


息舟候香埠悵別在寒林竹近交枝亂山長絕逕深輕飛入定影落照有疎陰不見投雲狀空留折桂心


聊追鄴城友躧步出蘭宮法侶殊人世天花異俗中鳥聲不測處松吟未覺風此時超愛網還復洗塵蒙


蘭庭厭俗賞柰苑矚年華始入香山路仍逢火宅車慈門數片葉道樹一林花雖悟危藤鼠終悲在篋蛇


夏水懸臺際秋泉帶雨餘石生銘字長山久谷神虛


中峰雲已合絕頂日猶晴邑居隨望近風煙對眼生


梵宮既隱隱靈岫亦沉沉平郊送晚日高峰落遠陰廻旛飛曙嶺疎鐘響晝林蟬鳴秋氣近泉吐石溪深抗迹禪枝地發念菩提心


地靈居五淨山幽寂四禪月宮臨鏡石花讚繞峰蓮霞暉閒旛影雲氣合爐煙迥松高偃蓋水瀑細分泉含風萬籟響哀露百花鮮宿昔尋真趣結友亟留連山庭出靃靡澗沚濯潺湲因斯事熏習便得息攀緣何言遂雲雨懷此悵悠然徒有南登望會逐東流旋


元風冠東戶內範軼西陵大川開寶匣福地下金繩繡栭高可映書栱疊相承日馭非難假雲師本易憑陽室疑停燧陰軒類鑿冰迥題飛星沒長楣宿露凝旌門曙光轉輦道夕雲蒸山祇効靈物水若薦休徵薄命叨恩紀微軀竊自凌優游徒可恃周賚末難勝


淨土連幽谷寶塔對危峰林棲丹穴鳳地邇白沙龍獨巖樓迥出複道閣相重洞開朝霧斂石濕曉雲濃高篠低雲蓋風枝響和鐘簷陰翻細柳澗影落長松珠柱浮明月蓮座吐芙蓉隱淪徒有意心迹未相從


名山鎮江海梵宇駕風煙畫栱臨松蓋鑿牖對峰蓮雷出陛基下雲歸梁棟前靈光辨晝夜輕衣數劫年一陪香作食長用福為田


名嶽標形勝危峰遠鬱紆成象建環極大壯闡規模層臺聳靈鷲高殿邇陽烏暫同遊閬苑還類入仙都三休開碧嶺萬戶洞金鋪攝心罄前禮訪道挹中虛遙瞻盡地軸長望極天隅白雲起梁棟丹霞映栱櫨露花疑濯錦泉月似沉珠今日桃源客相顧失歸塗


仁祠表虛曠祇園展肅恭棲息翠微嶺登頓白雲峰映流看夜月臨風聽曉鐘澗芳十步草崖陰百丈松蕭然遙路絕無復市朝蹤


日光通漢室星彩晦周朝法域從此構香閣本岧嶢珠盤仰承露剎鳳俯摩霄落照侵虛牖長虹拖跨橋高才暫騁目雲藻逐飄颻欲追千里驥終是謝連鑣


閏月再重陽仙奧歷寶坊帝歌雲稍白御酒菊猶黃風鐸喧行漏天花拂舞行豫遊多景福梵宇日生光


紺宇橫天室廻鑾指帝休曙陰迎日盡春氣抱巖流空樂繁行漏香烟薄彩斿玉膏從此泛仙馭接浮丘


香剎中天起宸遊滿路輝乘龍太子去駕象法王歸殿飾金人影搖玉女扉稍迷新草木遍識舊庭闈水入禪心定雲從寶思飛欲知皇刧遠初拂六銖衣


六飛廻玉輦雙樹謁金仙瑞鳥呈書字神龍吐浴泉淨心遙證果睿想獨超禪塔湧香花地山圍日月天梵音迎漏徹空樂倚雲懸今日登仁壽長看法鏡圓


香閣臨清漢丹梯隱翠微林篁天際密人世谷中違苔石銜仙洞蓮舟泊釣磯山雲浮棟起江雨入庭飛信美雖南國嚴程限北歸幽尋不可再留步惜芳菲


高岫擬耆闍真乘引妙車空中結樓殿意表出雲霞後果纏三足前因感六牙宴林薰寶樹水溜滴金沙寒谷梅猶淺溫庭橘未華臺香紅藥亂塔影綠篁遮果漸輪王族緣超梵帝家晨行踏忍草夜誦得靈花江郡將何匹天都亦未加朝來沿汎所應是逐仙槎


鷲嶺鬱岧嶢龍宮鎖寂寥樓觀滄海日門對浙江潮桂子月中落天香雲外飄捫蘿登塔遠刳木取泉遙霜薄花更發冰輕葉未凋夙齡尚遐異披對滌煩囂待入天台路看余度石橋


維舟探靜域作禮事尊經投迹一蕭散為心自杳冥龕依大禹穴樓倚少微星沓嶂圍蘭若廻谿抱竹庭覺花塗砌白甘露洗山青鴈塔騫金地虹橋轉翠屏人天宵現景神鬼晝潛形理勝常虛寂緣空自感靈入禪從鴿繞說法有龍聽刧累終期滅塵躬且未寧搖搖不安寐待月詠巖扃


香閣披青磴琱臺控紫岑葉齊山路狹花積野壇深蘿幌棲禪影松門聽梵音遽欣陪妙躅延賞滌煩襟


聖人不利己憂濟在元元黃屋非堯意瑤臺安可論吾聞西方化清淨道彌敦奈何窮金玉雕刻以為尊雲構山林盡瑤圖珠翠煩鬼工尚未可人力安能存夸愚適增累矜智道逾昏


故臺蒼頡里新邑紫泉居歲在開金寺時來降玉輿龍形雖近剎鳥跡尚書竹是蒸青外池仍點墨餘天文光聖草寶思合真如謬奉千齡日欣陪十地初


翼翼宸恩永煌煌福地開離光升寶殿震氣繞香臺上界旛花合中天伎樂來願君無量壽仙樂屢裴徊


朗朗神居峻軒軒瑞象威聖君成願果太子拂天衣至樂三靈會深仁四皓歸還聞渦水曲更繞白雲飛


空山寂歷道心生虛谷迢遙野鳥聲禪室從來塵外賞香臺豈是世中情雲間東嶺千重出樹裏南湖一片明若使巢由知此意不將蘿薜易簪纓


碧海開龍藏青雲起鴈堂潮聲迎法鼓雨氣濕天香樹接前山暗谿承瀑水凉無言謫居遠清淨得空王


長歌遊寶地徙倚對珠林鴈塔風霜古龍池歲月深紺園澄夕霽碧殿下秋陰歸路煙霞晚山蟬處處吟


紅樓疑見白毫光寺逼宸居福盛唐支遁愛山情謾切曇摩泛海路空長經聲夜息聞天語爐氣晨飄接御香誰謂此中難可到自憐深院得徊翔


鳥籀遺新閣龍旗訪古臺造書臣頡往觀跡帝羲來法界山川匝宸心宇宙該梵音隨駐輦天步接乘杯舊苑經寒露殘池問劫灰散花將捧日俱喜聖詞開


江外有真隱寂居歲己侵結廬近西術種樹久成陰人迹乍及戶車聲遙隔林自言解塵事咫尺能輜塵為道豈廬壑會靜由吾心方秋院木落仰望日蕭森持我興來趣採菊行相尋塵念到門盡遠情對君深一談入理窟再索破幽襟安得山中信致書移尚禽


上人久棄世中道自忘筌寂照出羣有了心清眾緣所以於此地築館開青蓮果藥羅砌下烟虹垂戶前呪中灑甘露指處流香泉神遠日無事體清宵不眠枳聞廬山法松入漢陽禪一枕西山外虛舟常浩然


香閣東山下煙花象外幽懸燈千嶂夕捲幔五湖秋畫壁餘鴻鴈紗牕宿斗牛更疑天路近夢與白雲遊


郡府乘休日王城訪道初覺花迎步履香草藉行車倚閣觀無際尋山坐太虛巖空迷禹跡海靜望秦餘翡翠巢珠網鵾鷄閒綺疏地靈資淨土水若護真如寶樹誰攀折禪雲自卷舒晴分五湖勢烟合九嶷居生滅紛無象窺臨己得魚嘗聞寶刀贈今日奉瓊琚


溫室歡初就蘭交託勝因共聽無漏法兼濯有為塵水潔三空性香沾四大身清心多善友頌德慰同人


梵宇開金地香龕鑿鐵圍影中羣象動空裏眾靈飛簷牖籠朱旭房廊挹翠微瑞蓮生佛步瑤樹挂天衣邀福功雖在興王代久非誰知雲朔外更覩化胡歸


新秋夜何爽露下風轉凄一磬竹林外千燈花塔西


牕燈林靄裏聞磬水聲中更與龍華會爐烟滿夕風


巖壑轉微逕雲林隱法堂羽人飛奏樂天女跪焚香竹外峰偏曙藤陰水更凉欲知禪坐久行路長春芳


不知香積寺數里入雲峰古木無人逕深山何處鐘泉聲咽危石日色冷青松薄暮空潭曲安禪制毒龍


竹逕從初地蓮峰出化城牕中三楚盡林外九江平輭草乘趺坐長松響梵聲空居法雲外觀世得無生


無著天親弟與兄嵩丘蘭若一峯晴食隨鳴磬巢鳥下行踏空林落葉聲迸水定侵香案濕雨花應共石牀平深洞長松何所有儼然天竺古先生


翡翠香煙合琉璃寶地平龍宮連棟宇虎穴傍檐楹谷靜唯松響山深無鳥聲瓊峰當戶拆金澗透林明郢路雲端迥秦川雨外晴鴈王銜果獻鹿女踏花行抖擻辭貧里歸依宿化城繞籬生野蕨空館發山櫻香飯青菰米嘉蔬綠笋莖誓陪清梵末端坐學無生


聞道黃金地仍開白玉田擲山移巨石呪嶺出飛泉猛虎同三逕愁猿學四禪買香然綠桂乞火踏紅蓮草色搖霞上松聲汎月邊山河窮百二世界接三千梵宇聊憑視王城遂渺然灞陵纔出樹渭水欲連天遠縣分朱郭孤村起白煙望雲思聖主披霧隱羣賢薄宦慙尸素終身擬尚元誰知草庵客曾和柏梁篇


林中空寂舍階下終南山高臥一牀上廻看六合間浮雲幾處滅飛鳥何時還問義天人接無心世界閑誰知大隱者兄弟自追攀


不遠灞陵邊安居向十年入門穿竹徑客聽山泉鳥囀深林裏心閒落照前浮名竟何益從此願棲禪


晨登天竺山山殿朝陽曉厓泉爭噴薄江岫相縈繞直上孤頂高平看眾峰小南州十二月地煖冰雪少蒼翠滿寒山藤蘿覆冬沼花龕瀑布側青壁石林杪鳴鐘集人天施飯聚猿鳥洗意歸清淨澄心悟空了始知世上人萬物一何擾


名嶽在廡下吾師居一牀每聞楞伽經只對清翠光百谷聚雪色莓苔侵屋梁氣盤古壁轉勢引幽階長願遊薜葉下日見金爐香


草堂每多暇時謁山僧門所對但羣木終朝無一言我心愛流水此地臨清源含吐山上日蔽虧松外村孤峰隔身世百衲老寒暄禪戶積朝雪花龕來暮猿顧余守耕稼十載隱田園蘿篠慰舂汲巖潭恣討論洩雲豈知限至道莫探元且願啟關鎖於焉微尚存


夜宿翠微半高樓聞暗泉漁舟帶遠火山磬發孤煙衣拂雲松外門清河漢邊峰巒低枕席世界接人天靄靄花出霧輝輝星映川東林曙鶯滿惆悵欲言還


遠公遁跡廬山岑開士幽居祇樹林片石孤雲窺色相清池皓月映禪心指揮如意天花落坐臥閑房春草深此外俗塵都不染唯餘元度得相尋


花宮仙梵遠微微月隱高城鐘漏稀夜動霜林驚落葉曉聞天籟發清機蕭條已入寒空靜颯沓仍隨秋雨飛始覺浮生無住著頓令心地欲歸依


石臺置香飯齋後施諸禽童子亦知善眾生無懼心苔痕藏曉露盤勢出香林錫杖或圍繞吾師一念深


招提此山頂下界不相聞塔影挂清漢鐘聲和白雲觀空靜室掩行道眾香焚且駐西來駕人天日未矄


香剎夜忘歸松青古殿扉燈明方丈室珠繫比丘衣白日傳心靜青蓮喻法微天花落不盡處處鳥銜飛


山頭禪室挂僧衣牕外無人溪鳥飛黃昏半在山下路卻聽鐘聲連翠微


禪宮分兩地釋子一為心入道無來去清言見古今江寒池水綠山瞑竹園深別有中天月遙遙散夕陰


朝遊天苑外忽見法筵開山勢當空出雲陰滿地來疎鐘清月殿幽梵靜花臺日暮香林下飄飄仙步廻


落日山水清亂流鳴淙淙舊蒲雨抽節新花水對牕溪中日已沒歸鳥多為雙杉松引直路出谷臨前湖洲渚晚色靜又觀花與蒲入溪復登嶺草淺寒流速圓月明高峰春山因獨宿松陰澄初夜曙色分遠目日出城南隅青青媚川陸亂花覆東郭碧氣銷長林四郊一清影千里歸寸心前瞻王程促却戀雲門深畢景有餘興到家調玉琴


清晨入古寺初日照高林曲徑通幽處禪房花木深山光悅鳥性潭影空人心萬籟此俱寂唯聞鐘磬音


勝境宜長望遲春好散愁關連四塞起河帶八川流複磴承香閣重巖映彩樓為臨溫液近偏美聖君遊


松柏亂巖口山西微徑通天開一峰見宮闕生虛空正殿倚霞壁千樓標石叢夜來猿鳥靜鐘梵寒雲中岑翠映湖月泉聲雜谿風心超諸境外了與懸解同明發氣候改起視長崖東湖色濃蕩漾海光漸曈曚葛仙跡尚在許氏道猶崇獨往古來事幽懷期二公


支公去已久寂寞龍華會古木閉空山蒼然暮相對林巒非一狀木石有餘態密竹藏晦明羣峰爭向背峰峰帶落日步步入青靄香氣空翠中猿聲暮雲外連南臺客想像西方內因逐溪水還觀心兩無礙


古臺搖落後秋入望鄉心野寺來人少雲峰隔水深夕陽依舊壘寒磬滿空林惆悵南朝事長江獨至今


晤語青蓮舍重門閉夕陰向人寒燭靜帶雨夜鐘沈流水從他事孤雲任此心不能捐斗粟終日愧瑤琴


上方幽且暮臺殿隱朦朧遠磬秋山裏清猿古木中眾溪連竹路諸嶺共松風儻許棲林下甘成白首翁


上方鳴夕磬林下一僧還密行傳人少禪心對虎閑青松臨古路白月滿寒山舊識牕前桂經霜更待攀


到君幽臥處為我掃莓苔花雨晴天落松風終日來路經深竹過門向遠山開豈得長高枕中朝正用才


竹房遙閉上方幽苔徑蒼蒼訪昔遊內史舊山空日暮南朝古木向人秋天香月色同僧室葉落猿啼傍客舟此去播遷明主意白雲何事欲相


青林武丘寺林際翠微路仰見山僧來遙從飛鳥處茲峰淪寶玉千載唯丘墓埋劍人空傳鑿山龍已去捫蘿披翳薈路轉夕陽遽虎嘯崖谷寒猿鳴杉松暮裴回北樓上江海窮一顧日映千里帆鴉歸萬家樹蹔因愜所適果得捐外慮庭暗棲閑雲簷香滴甘露久迷空寂理多為繁華故永欲投死生餘生豈能誤


嘆逝翻悲有此身禪房寂寞見流塵六時行逕空秋草幾日浮生哭故人風竹自吟遙入磬雨花隨淚共沾巾殘經牕下依然在憶得山中問許詢


山僧候谷口石路拂莓苔深入泉源去遙從樹杪回香隨青靄散鐘過白雲來野雪空齋掩山風古殿開桂寒知自發松老問誰栽惆悵湘江水何人更渡杯


秋草黃花覆古阡隔林何處起人烟山僧獨在山中老唯有寒松見少年


亭午聞山鐘起行散愁疾尋林采芝去谷轉松蘿密旁見精舍開長廊飯僧畢石渠流雪水金子耀霜橘竹房思舊遊過憩終永日入洞窺石髓傍崖採蜂蜜日暮辭遠公虎溪相送出


翠微終南裏雨後宜返照閉關久沈冥杖策一登眺遂造幽人室始知靜者妙儒道雖異門雲林頗同調兩心喜相得畢景共談笑暝還高牕眠時見遠山燒緬懷赤城標更憶臨海嶠風泉有清聽何必蘇門嘯


義公習禪寂結宇依空林戶外一峰秀堦前眾壑深夕陽連雨足空翠落庭陰看取蓮花淨方知不染心


精舍買金開流泉繞砌廻芰荷薰講席松柏映香臺法雨晴飛去天花晝下來談元殊未已歸騎夕陽催


支遁初求道深公笑買山何如石巖趣自入戶庭間苔澗春泉滿蘿軒夜月閒能令許元度吟臥不知還


龍象經行處山腰度石關屢迷青嶂合時愛綠蘿閒宴息花林下高談竹嶼間寥寥隔塵事疑是入鷄山


八解禪林秀三明給苑才地偏香界遠心淨水亭開傍險山查立尋幽石徑廻瑞花長自下靈藥豈須栽碧網交紅樹清泉盡綠苔戲魚聞法聚閒鳥誦經來棄象元應悟忘言理必該靜中何所得吟詠也徒哉


挂席凌蓬丘觀濤憩樟樓三山動逸興五馬同遨遊天竺森在眼松風颯驚秋覽雲測變化弄水窮清幽壘嶂隔遙海當軒寫歸流轉成傲雲月佳趨滿吳洲


化城若化出金榜天宮開疑是海上雲飛空結樓臺升公湖山秀粲然有辨才濟人不利己立俗無嫌猜了見水中月青蓮出塵埃閒居清風亭左右清風來當署陰廣殿太陽為裴徊茗酌待幽客珍盤薦雕梅飛文何灑落萬象為之摧季父擁鳴琴德聲布雲雷雖遊道林室亦舉陶潛杯清樂動諸天長松自吟哀留歡若可盡刧石乃成灰


我尋青蓮宇獨往謝城闕霜清東林鐘水白虎谿月天香生虛空天樂鳴不歇宴坐寂不動大千入毫髮湛然冥真心曠刦斷出沒


翛然金園賞遠近含晴光樓臺成海氣草木皆天香忽逢青雲士共解丹霞裳水退池上熱風生松下凉吞討破萬象褰窺臨眾芳而我遺有漏與君用無方心垢都已滅末言題禪房


朱紱遺塵境青山謁梵筵金繩開覺路寶筏度迷川嶺樹攢飛栱巖花覆谷泉塔形標海月樓勢出江煙香氣三天下鐘聲萬壑連荷秋珠已滿松密蓋初圓鳥聚疑聞法龍參若護禪愧非流水韻叨入伯牙絃


釋子喜相偶幽林俱避喧安居同僧夏清夜諷道言對閣景恆晏步庭陰始繁逍遙無一事松風入南軒


青苔幽巷徧新林露氣微經聲在深竹高齋獨掩扉憩樹愛嵐嶺聽禽悅朝暉方耽靜中趣自與塵世違


密竹行已遠子規啼更深綠池芳草氛閒齋春樹陰晴蝶飄蘭徑遊蜂繞花心不遇君攜手誰復此幽尋


始入松路末獨忻山寺幽不知臨絕檻乃見西江流吳岫分煙景楚甸散林丘方悟關塞眇重軫故園愁聞鐘戒歸騎憩澗惜良遊地疎泉谷狹春深草木稠茲焉賞未極清景期杪秋


屢訪塵外跡未窮幽賞情高秋天景遠始見山水清上陟巖殿憩暮看雲壑平蒼茫寒色起迢遞晚鐘鳴意有清夜戀身為符守嬰晤言緇衣子瀟灑中林行


石壁精舍高排雲聊直上佳遊愜始願忘險得前賞崖傾景方晦谷轉州如掌綠林含蕭條飛閣起弘敞道人上方至深夜還獨往日落羣山陰天秋百泉響所嗟累已成安得長偃仰


萬木藂雲出香閣西連碧澗竹林園高齋獨宿遠山曙微霰下庭寒雀喧道心淡泊對流水生事蕭疎空掩門時憶故交那得見曉排閭闔奉明恩


翠嶺香臺出半天萬家煙樹滿晴川諸僧近住不相識坐聽徵鐘記往年


共許尋鷄足誰能惜馬蹄長空淨雲雨斜日半虹霓簷下千峰轉牕前萬木低看花尋徑遠聽鳥入林迷地與喧卑隔人將物我齊不知樵客意何事武陵谿


寺出飛鳥外青峰戴朱樓摶壁躋半空喜得登上頭始知宇宙闊下看三江流天晴見峨眉如向波上浮迥曠煙景豁陰森棕枏稠願割區中緣永從塵外遊回風吹虎穴片雨當龍湫僧房雲濛濛夏月寒颼颼廻合俯近郭寥落見遠舟勝槩無端倪天宮可淹留一官詎足道欲去令人愁


高閣逼諸天登臨近日邊晴開萬井樹愁看五陵煙檻外低秦嶺中小渭川早知清淨理常願奉金仙


野老荒臺晚寒天古木悲空堦有鳥跡猶似造書時


野寺江城近雙旌五馬過禪心超忍辱梵語問多羅松竹閒僧老雲煙晚日和寒塘歸路轉清磬隔微波


已從招提遊更宿招提境陰壑生虛籟月林散清影天闕象緯逼雲臥衣裳冷欲覺聞晨鐘令人發深省


心在水精域衣霑春雨時洞門盡徐步深院果幽期到扉開復閉撞鐘齋及茲醍醐長發性飲食過扶衰把臂有多日開懷無愧辭黃鶯度結構紫鴿下罘罳愚意會所適花邊行自遲湯休起我病微笑索題詩


燈影照無睡心清聞妙香夜深殿突兀風動金琅璫天黑閉春院地青棲暗芳玉繩回斷絕鐵鳳森翱翔梵放時出寺鐘殘仍殷牀明朝在沃野苦見塵沙黃


出郭細岑披荊得微路谿行一流水曲折方屢渡贊公湯休徒好靜心迹素昨枉霞上作盛論巖中趣怡然共攜手恣意同遠步捫蘿澀先登陟巘眩反顧要求陽岡煖苦涉陰嶺沍惆悵老大藤沉吟屈蟠樹卜居意未展杖策回且暮層巔餘落日草蔓已多露


天寒鳥已歸月出山更靜土室延白光松門耿疎影躋攀倦日短語樂寄夜永明然林中薪暗汲石底井大師京國舊德業天機秉從來支許遊興趣江湖迥數奇謫關塞道廣存箕潁何知戎馬閒復接塵事屏幽尋豈一路遠色有諸嶺晨光稍曚曨更越西南頂


野寺隱喬木山僧高下居石門日色異絳氣橫扶疎窈窕入風磴長蘿紛卷舒庭前猛虎臥遂得文公廬俯視萬家邑煙塵對階除吾師雨花外不下十年餘長者自布金禪龕只晏如大珠脫玷翳白月當空虛甫也南北人蕪蔓少耘鋤久遭詩酒污何事忝簪裾王侯與螻蟻同盡隨丘墟願聞第一義廻向心地初金篦刮眼膜價重百車渠無生有汲引茲理倘吹噓


身危適他州勉強終勞苦神傷山行深愁破崖寺古嬋娟碧蘚淨蕭摵寒籜聚洄洄山根水冉冉松上雨洩雲蒙清晨初日翳復吐朱甍半光炯戶牖粲可數拄策忘前期出蘿已亭午冥冥子規叫微徑不復取


野寺根石壁諸龕遍崔嵬前佛不復辨百身一莓苔惟有古殿存世尊亦塵埃如聞龍象泣足令信者哀使君騎紫馬捧擁從西來樹羽靜千里臨江久徘徊山僧衣藍縷告訴棟梁摧公為顧賓徒咄嗟檀施開吾知多羅樹却倚蓮花臺諸天必歡喜鬼物無嫌猜以茲撫士卒孰曰非周才窮子失淨處高人憂禍胎歲晏風破肉荒林寒可廻思量入道苦自哂同嬰孩


玉泉之南麓山殊道林林壑爭盤紆寺門高開洞庭野殿脚插入赤沙湖五月寒風冷佛骨六時天樂朝香爐地靈步步雪山草僧寶人人滄海珠塔劫宮牆壯麗敵香廚松道清凉俱蓮花交響共命鳥金榜雙迴三足鳥方丈涉海費時節元圃尋河知有無暮年且喜經行近春日兼蒙暄暖扶飄然斑白身奚適傍此煙霞茅可誅桃源人家易制度橘州田土仍膏腴潭府邑中甚淳古太守庭內不喧呼昔遭衰世皆晦迹今幸樂國養微軀依止老宿亦未晚富貴功名焉足圖久為謝客尋幽慣細學何顒免興孤一重一掩吾肺腑山鳥山花吾友于宋公放逐曾題壁物色分留與老夫

