大藏經補編數位版, No. 160 金陵梵剎志


蒼石斵蒼雲誰遺空山裏藤蘿覆細路披煙得奇詭巉巖負龍脊岈露鼇齒修竹照人清幽花傍泉紫樹古危根欲斷不可止金陵百名勝無地可　　　　墮貪痴秘匿胡乃爾天地終刧灰況我二三子取笏端下拜託交自今始


平生寡所營幽期在林壑及辰訪雲根巾車蔭蘭薄山阻覺徑紆苔滑嫌足弱危嶺緣蘿空庭下鳥雀崖傾石欲墜澗折泉如約一線喜披豁雙壁驚峭崿行看巖腹穿坐知谷口拓朋儕笑相顧文酒時問作風徽結篇翰嘯傲寄杯勺誰言賞心遲投老幸可託


投策長林外浮杯曲水隈影搖頻寫翠香冷不關梅雨脚添新藻雲根翳淺苔煩襟端可滌欲去蹔徘徊


江山開壯觀風日澹清秋攀陟良多險登臨足寫憂洲橫鋪練出江拂畫屏流霽景千巖秀鳴淙萬壑幽風帆天際滅沙鳥鏡中浮今古興衰地乾坤浩蕩遊長歌懷徃代遐覽託搜名相今誰在神僧不可求唯餘山水地作險鎮皇州


紅日纔生暘谷東魚龍吹浪曉濛濛徜徉笑指三山路玉竈銀牀紫霧中


將軍分幕府昔駐此山隈事徃遺墟在年深古殿開石牀橫蔓草巖洞長莓苔遶砌黃蘆遍無因隻履來


禪龕綠嶼石洞俯滄波風雨江聲壯魚龍夜氣多停杯今日望飛錫向時過欲問西來意踈鐘度薜蘿


亭依三塔占清幽松竹環除翠欲流曉色晴開千丈月波光冷浸一天秋瓊瑤影裏詩僧屋雲錦香中劒客舟風送不知何處笛鴈聲驚起荻花洲

