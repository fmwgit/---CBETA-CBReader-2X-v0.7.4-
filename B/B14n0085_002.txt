大藏經補編數位版, No. 85 憨山大師年譜疏註









函蓋單傳直指門。


寺留春石逼琳琅。 傳燈七祖歸東粵． 應憫殘魂度樂鄉。


不在中間與內外． 惹得世人增渴愛。垢衣那肯便拋遺． 竊恐眾生難理會。


未曾得路事空王． 便解鑽他烟裏光。燒卻三千大千界． 死中覓活顯奇方。


盧老傳衣不是僧． 笑他老蔡涉途程。將此身心奉塵剎． 是則名為報佛恩。


出家本擬度眾生． 何故殃他滿寺僧。救得一羣無事漢． 莊嚴寶殿在吾身。


錯下永嘉這句言． 尋師訪道為參禪。若然不入驚人浪． 那有魚龍跳上船。


驪珠拾得到家晶． 肯落他家萬丈坑。震旦雖寬無別路． 暫假兒孫腳下行。


心印從君識舊顏． 同聲相應絕廉纖。塞鴻不是人驚起． 風擊蘆烟滿碧天。


將試紅鑪火裏蓮． 精金百煉愈光鮮。雪團手握便宜打． 始覺清涼勝說禪。


三世如來口共宣． 方知累劫困如眠。我無隱爾般般是． 木樨香徧怪多言。


窮漢居山無一緡． 蒼天連叫苦連天。法門八萬從茲入． 大似經商得本錢。


碧眼胡僧入漢來． 九年何事口難開。今朝捉敗臊鬍子． 捏箇拳頭劈面腮。


見說嵩山有大千． 至今不斷少林禪。早知不往嵩山去． 恐誤眾生餂野涎。


法光拈杖逐兔子． 翻身返擲打蝦蟆。死蛇不斬放他去． 宗門作略向人誇。


不向時人行處行． 卻來橋畔聽流聲。忽然蹋斷溪聲路． 耳不聞兮眼亦盲。


幾度花開影上壁． 琉璃殿上絕消息。斧柯爛卻不知年． 猿啼徹夜何曾歇。


臺山闊狹豈堪量． 歲歲君皇百萬糧。此事若何能解釋． 胡公一見遂無傷。


不知其人視其友． 文殊彌勒呈家醜。夢覺覺夢總皆如． 我若見時急打狗。


指天指地佛初生． 五位君臣他是尊。大明皇子猶如佛． 摩尼珠現定乾坤。


邊海臣僧無可說． 一日三餐飽便歇。不然孤負吾君皇． 東西南北何曾別。


策杖還須達故鄉． 未曾舉足見親娘。多時不隔娘生面． 子母將鋤笑一場。


緣起從頭福可興． 十年減膳謝皇恩。垂成倭到朝鮮地． 好事多魔自古聞。


幾番絕後得重生． 慈孝無妨史汗青。到底皇心從此悟． 如初母子賴真僧。


皇恩浩蕩法從輕． 遣戍雷州拄杖行。一指端頭無兩物． 普天帀地盡光明。


制府威嚴久已聞． 況披枷鎖謁軍門。誰知相見稱麟鳳． 南嶺今朝始重僧。


祖席緣何太寂寥． 源頭未濬也徒勞。因邪打正連天碧． 忘辱忘榮見性牢。


有為不達真空位． 到底韓盧來逐塊。蛇行鼠步不相干． 電捲風馳還未快。


閻浮可惜許多年． 朝夕茫茫被這牽。那得不遭塵垢染． 急來收拾老婆禪。


迴途堪作火中牛． 一葉纔凋萬國秋。月白浪平無別事． 此心還在釣竿頭。


東南法窟喜多僧． 未見維摩一默人。剛遇梁生徵福慧． 就中眾角爾為麟。


世間無比是蓮華． 透石穿沙絕點埃。徧滿馨香無展謝． 凡夫著相亂如麻。


消息應知等故常． 舊時遊處意偏長。曹溪水月連三界． 覓箇同參好共商。


春有百花冬有雪． 夏有涼風秋有月。秋中今夜只看星． 亙古無明更廓徹。


脫卻娘生袴亦凡． 遠離來去示盲參。孤孤迥迥光前後． 猶恐癡猿攪碧潭。


達人相見無交涉． 豎起高幢且自憨。未解箇中堪失笑． 迎來送去好瞞盰。


卷舒出沒事幽微． 交集人天若箇知。全令宋公提寶劍． 一聲雷響動須彌。


無情說法事偏多． 不語枯椿又見師。賓主合時猶是妄． 光前耀後話精粗。


太息生劫晚． 正法稔蕪棘。 緇白紛縱橫． 宗教判名色。 唱演戲論開． 棒喝空拳出。 猨猴捉水月．
盲瞽悵天日。 水月一指指． 天日當頭白久向箇中尋． 顛倒無蹤迹。 思慮鬼家計．
虛空仍逼塞。 當夏屋子倒． 分明經霹靂。 現前生死事． 一語轉不得。 乞就明眼人． 商量作奇特。
吾師大法王． 遊行師子窟。 飛錫震海牢． 荷戈導粵貊。 淨土本家鄉． 曹溪真血滴。
多年舍利珠． 茶毗見紫柏。 祖庭捏怪消． 寶乘疑眩釋。 南嶽下吳門． 龍象森離立。
金篦肯嘗試． 髻珠在咫尺。 洗肝禮雙足． 因緣深夙昔。


師作人天準． 神當定慧揚。 誕星峨步肅． 印月玉毫彰。 超繫思非練． 空緣澤自祥。 道消窮末葉．
覺大緝頹綱。 邪種驅叉聚． 清徽振鉢芳。 春晞洪量溢． 夏烈迅威張。 龍壁九年觀．
冰參萬里方。 應虛傾道俗． 證化導侯王。 聖供袈裟紫． 慈名璽勅黃。 伊蒲珍積具． 頂相影圖將。
洪號欽山嶽． 崇規曜棟梁。 定儲罹法難． 報國服戎行。 粵嶺什公路． 曹溪六祖場。
密因敷瘴癘． 圓導徹蠻荒。 狂象銷魔力． 獰龍洗毒腸。 處幽名愈大． 在險動彌臧。
度戒紛緇白． 行檀濟泳翔。 塵芬留義室． 猿果綴禪牀。 易符周孔． 虛明鑄老莊。 宿朝探譯制．
積祏照留詳。 餐飫天花肆． 鍼醫眾寶坊。 緒言蟲禦木． 通議日扶桑。 舌出總持骨．
胷開冥賾倉。 法華弘擊節． 疑諦決金剛。 影響敷懸鑑． 楞伽發祕囊。 操觚寧待匠． 趺坐即成章。
左史詮洙泗． 兵韜著渭泱。 叩津淵味瀉． 宣籥睿音昌。 運帚無懷智． 吟編有惠康。
辯靡一物礙． 趣會九流旁。 恩旨隨飛錫． 丰容儼碩強。 玄麾上廬岫． 法斾下衡襄．
燕市酬知願． 圜中念骨藏。 茶毗雙徑偈． 銘碣梵村香。 皈信化城道． 機緣宗鏡堂。 瞻依五度淨．
矜式四儀良。 耆宿栴檀繞． 衣冠絡索長。 提攜孩戀慕． 燈火草商量。 筆錄東遊地．
心期立雪鄉。 逡巡巖瀑隔． 合沓歲陰茫。 忍土移南紀． 慈輪擁昔疆。 寶林隨順去． 庾嶺整遺亡。
現滅暉殊景． 環悲墮慘霜。 泥洹隱顯迹． 殄瘁白緇傷。 維衛旋西履． 閻浮失普航。
禮官需諡典． 節鎮護靈裝。 五乳鵝王寂． 雙林鹿女喪。 榮哀天爵貴． 壽臘足尊常。
塔影持遺教． 龕靈逗妙光。 及門情倍慟． 希想夢時颺。 緬邈同千古． 低佪愧一杭。 幸堪勤拂拭．
餘蔭得清涼。


譜成雙樹望花開． 宗鏡因緣久浪猜。 萬里曹溪離亂後． 西林肉佛竟歸來。


○五乳曹溪法嗣多． 秣陵十輩老禪和。 金鍼度處憑誰覓． 繡出鴛鴦沐錦波。


○江上飛書付法徒． 天邊傳語授衣珠。 竺乾洙泗光華徧． 誰道人間判佛儒。


○紫柏當年肝膈同． 遠將康贊印憨公。 髑髏影響曹溪現． 吳粵交光在箇中。


○歷數曹溪恰過千． 寶林對面肉身傳。 儒門五百興名世． 倍紀應知歷劫緣。


一七心齋竟坐忘． 江城忽忽到禾鄉。 水窗覿面寶林座． 硯席遊神宗鏡堂。○自和○


歷劫因緣識不忘． 曹溪一滴是家鄉。 腹笥傾倒西來意． 到岸纔知著作堂。


一代稱尊三佛祖． 三朝定嗣一乾坤。網羅國史詮禪史． 打疊宗門印佛門。○自和○


枯菀諱談偕老宿． 笑啼直筆另乾坤。因緣時節真奇特． 孔席偏能報佛門。○再和○


恩怨劫灰消溟渤． 是非輪旭付乾坤。春秋筆削西來意． 左氏心傳不二門。○三和○


朝宁宮闈經日月． 冰山瘴海歷乾坤。素王諱義空王筆． 心鏡同懸有及門。


