大藏經補編數位版, No. 160 金陵梵剎志


雨過帝城頭香凝佛界幽果園春乳雀花殿午鳴鳩萬履隨鐘集千燈入境流禪居容旅跡不覺久淹留


楚王宮殿倚青先帝旌幢擁百靈寶網自鳴空裏樂琅函時出賜來經近山鳳去花仍碧遙海人歸樹獨青玉輦宸遊竟寥廓行人揮淚讀新銘


看山遙在萬峰西歸路亭亭江日低散吏自堪携伴侶閒心猶得住招提經壇露淨天花落塔院清風谷鳥啼長習跏趺入禪寂亦知虛幻此生迷


雲路分飛各渺茫人天此會意差強百年星聚南朝寺萬里鴻歸北地霜倚玉自憐雙樹色連牀猶借一燈光不知忍草經春發看作池塘夢後長

