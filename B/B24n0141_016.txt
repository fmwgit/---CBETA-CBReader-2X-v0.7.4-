大藏經補編數位版, No. 141 嵩山少林寺輯志


嵩高插天中二室遙相向絕巘倚雲開幽壑臨虛壙下有將軍栢偃蹇一何壯我為探奇來攀躋窮諸嶂山靈如有嗔使君何孟浪此山有主者不識作何狀出入頻戴星三載日無曠叢桂與寒巖可聞不可望我為山靈言若翁自高尚神可遊八極原羅萬象五嶽五卷石四溟四潦漲么麼一嵩高安得屈俶儻嵩高不可屈其高信無上


二祖巖既奇鍊魔臺益矯石磴上盤雲曲徑羊腸遶捫蘿陟其巔身入星辰表四壁勢削成巉巖礙飛鳥把盃矚遠天飜覺神州小黃河崑崙來經過細如沼亦有伊洛流茫茫一綫渺西華與東岱彷彿煙村杳中多白玉膏服之輕且清晨如露漙飲此世絕少我志愛餐霞坐待天將曉


嵩少夫何極中嶽名獨尊杖千里外陘峴手自捫朅來梵宇憩不數秪樹園古樹浮夕靄蒼翠明朝形勢互薄週遭虎豹蹲雲霞麗丹闕日月夾層軒佛燈燃長夜鐘聲時在門游絲靜不飛春鳥爭自喧奇趣茲已窮洗心道亦存素衷諒有孚勝游竟難諼卜築行拂衣無令孤願言


振衣登層臺雲物互森爽縱睇臨空闊矖矚極泱暄陽散長阡曙煙晴浩蕩白日麗平原碧草萋萋長高情恣凌厲徤步愜心賞遠目無近尋倏然祛俗想猶憶甘露漙彷彿仙人掌仰身挹天瓢超超謝塵坱


訪勝屢回往寄興良不尟漠漠岫煙霏泠泠巖露泫沾濡意已困憩頓聊所遣倚玉柱峰歷覽信窮遠連巖互參錯雲物森婉孌古剎制未頹高棟負絕巘方池不盈咫洞徹足清淺采采金蓮花盈盈玉鑑展紛吾塵滓隔心顏藉霑洗慷慨有衷從茲卸軒冕


名嶽宅中土生賢借奇巘圖為風雨會地以揖讓顯崖雖峻極崗阜亦平衍憩麓果紆登崇更凌踐夙多遺世踪到此塵慮遣箕潁信高蹈陽城道未貶揆迹有絀伸忘懷任舒卷素風諒不遐幽意得所展欲去還復留低回不能返


尋真紫芝館訪古白雲衢年代一何杳輦道尚盤紆秦槐餘一樹漢栢有三株金丹既淪沒玉檢亦荒蕪神仙術久閟多慾為累愚千秋與萬歲無乃太矯誣


薄遊吹笙嶺回憩擣衣石玉女不可遇青童似相識遺我一廂藥金膏和玉液服之容色改自然生羽翼體輕若黃鵠一舉凌八極顧視讓王人累累塜上石天地可齊年浮名竟何得


二室麗中天三花落雲外遠勢浮河洛穹標掩華岱珍木自成隂瑤草何曾溉神膏沆瀣霏金砂碧潭碎風從箕山來思與逸駕會天路杳難即霞術久蕪穢獨見周王子吹笙遊背青宮生塵埃紫房絕情愛逍遙白雲間欲歸迷所在


謫宦嵩山陽山意不俗巖扉時自開雲構何常卜隱几見少室三花媚林麓簿書展長松印綬掛竹山僧似定猿吏人偶馴鹿褰霞上高嶺採秀入幽谷攬古將軍樹息蓋帝休木石泉夜雨聲數寸階苔綠自道氣清豈受塵網束正直神不欺幽閒理自足時有箕潁人相過論心曲


二室俱造天少室難與侔將凌岝險遂涉清淺瀏隂磴煙尚霏陽崖雨乍收曳曳雲觸石溪亂流攀崖苔蘚滑踰嶺徑未修下窺元氣合上列象緯周霞彩席間發嵐氣衣上浮彈琴眾山響吹萬群壑幽方茲展奇眺聊用豁遠眸顧瞻盡河洛表裏見神州海客談員嶠羽士慕丹丘茫昧理豈設想像步難留平生徒欣仰即事恣冥搜寄言賞心客去此復何求


杖訪名山夙慕良有以素琴石上橫清風松下起昔日讓王人含芬遺垢耻飲泉想棄瓢臨流思洗耳太古多逸民中世寡奇士回下巖翠放歌入煙紫白雲何時來荒途誰與理終願畢吾志抗手謝坌滓


停車指城潁芳躅何繽紛巢許既高蹈千載離垢坌如何遺子純孝至今聞揖讓君臣全憤爭骨肉分積憾天性蝕微言大義存至情在感發口舌徒云云荒隧淪故道薄采奠孤墳寄言茅焦者潁谷有餘芬


王喬玉舄飛方朔金門待久聞有仙吏思願與之會君宦嵩山陽而與箕潁對案牘積煙霞訟庭落蒼翠人吏青巖中簪紳白雲外有時驅馬出獨晤飲牛輩雖復稍逢迎顧少風塵態乍到賞心愜久遊神理會臥理時自閒撫字亦勞瘁洗耳未必賢折腰豈為累我尋五嶽期君報三年最何日丹砂成乘鸞謁華蓋


蚤起穿林薄零露濕人衣禾黍滿周原果實垂葳驅車尋曲徑蓋避低枝鳴蟬高樹發兩耳清風吹青山若相呼白雲夙有期回首戒從人毋得田間馳田間幾莖禾農家數口饑勿以游觀故而令向隅悲問俗數憑軾野老對歔欷數載空皮骨茲庶免仳離但恐征求急不得救然眉殷勤慰野老努力畎畝為歲時有豐歉帝澤無偏私願告司牧者痌瘝尚念茲


嵩高自上古峻極造太清嵥嵲表天柱欻吸絕生成三花發瑤檢露葉夾雲莖二室相橫亘揖讓若弟兄决眼入三河他山皆硜硜登陟愜心期招攜兼友生平生五嶽興茲也結初盟主賓在不負俱留千載名悠悠一世人歷覽各含情相對盡為客偶爾感合并飽聞前朝事萬乘擁霓旌秩祀隆百代壯哉帝玉程山川紀功德星辰揚光精牲久滅沒探竟誰明後世絕省方黎庶適無驚禮樂貴通變馨香惟利貞四月旱頗甚茂宰憂如酲為君鼓薰風一為解慍鳴神嶺白日蔽高閣丹霞平渺渺懷古仙登舉鴻毛輕願隨浮丘伯雲中學吹笙


盧巖嵩之崖根豁一半前賢所隱居跡為名勝冠絮雲重岫光華常似旦飛泉闘流霞俯注谺散濤聲懸百尺碧與千頃亂琪花飄香雨紫蠏穴空岸石壁白日藏金沙明珠燦晤賞睠伊人道契同汗漫朗詠大人歌超哉凌風翰孰令意不酬臨觴喟三歎


箕山於太室如岱有梁甫輔嶽並稱尊他山遑敢侮潁水源更清石流歷可數所以讓王人洗耳臨其滸一瓢棄陶唐飲牛愧巢父後代鮮若儔高風激千古緬懷睠有遇嗟哉不復覩惟見波湛湛雲氣朝如雨褰裳行欲涉身上慙絓組孰云能曠覽徒羨翩翩羽茲意諒自解來者將可補


嵩高浮白日北風天地凉翳翳黃蓋峰執手臨其陽晤笑一室內頃刻來蒼黃行子歸匹儔飛鳥且翔馬嘶人無聲潁水不可航吾子揚惠聞予其歸故鄉路岐再三歎沾灑征衣裳


衣裳柰天風伊洛揚廣瀾贈我西方綺輕毳可禦寒相思南國采寄江之蘭石上秀菖蒲可以助加餐各慎千金體默默兩無言志士聊慷慨且使崇令顏


令顏誰不觀傾城入宮忌樂哉為新知猶恐傷憔悴中夜忽忘寢思惟子同被恩愛暫虧隔沒齒慎失墜豈不念風波難為他人媚與子相代治快亦千古事北風雪霰零蒼然自酸鼻鴻鴈東南飛時寄一掬淚


平生有癖性好入名山遊方壺與員嶠杳冥不可求晨起玉杖翛然望嵩丘仲冬野草枯高巖古木稠穿雲惟樵徑赴壑有奔流野猿引我去超距衣自摳沓千萬轉雨汗不能休飲澗飛虹斷駭人猛獸遒伯昬無絕技若士有天遊齊梁分遠界伊闕來中州天風黃鵠下白日蒼雲浮五色拾金草三花獻玉樓振衣星漢落高呼帝座愁下界疑無地諸天接斗牛元氣空中合嵐光望裏晚燈遺野燒斜月半縣鈎歸路煙霞滿回身係望周何當為麋鹿日走北山頭


青山含素氣谷隱多真賢聞昔盧徵君結菴太室前馬尋幽踪行行異山川林木恱我目流石契我偏峩峩削峻壁泠泠掛飛泉萬事自陵谷舊地列諸天吾友稱靜者歌吹列華筵客遊不知疲四座意悠然感慨有餘情含語俱未宣我為前致詞興盡且言旋廢興自有數喧寂亦有緣冉冉下夕陽歸路聽潺湲


人命如朝露舉世悞榮華徵君抱遠性日日臥雲霞諫議非不貴等之若泥沙天子不能屈貞心誰可磨嵩嶽高不極與爾共嵯峨二室下是處有煙蘿誰能待婚嫁願此長婆娑何必求勾漏特地就丹砂


久雨暑氣薄聯翩出城隈縣令愛敬客冠蓋行趨陪道逢衣士邀我登高臺高臺臨測景仰懷元聖才荒荒眾山裏前階盡草萊他鄉如舊識傾意倒樽情長苦日短倒景忽相催我行為山川自勸覆餘盃


託身寄孤雲飄零慙飛藿生不羨榮名死只躭丘壑曉發大梁城暮武郭據牀望嵩陽嶻嶪隱林薄清川寫幽谷浮嵐噴樹末揮手鳴琴懷人發豁倚杖冀王鳬延頸佇緱安得一携手舒嘯登嵩嶽


夙昔秉微尚目欲覽八荒寄身菰蘆中窘步騰驤聿來登嵩高浩若升混茫連山亘百里窈窕踰崇崗崖傾不留趾石破馬足傷盤盤歷御道封禪思前王天高氣爽清身遠目蒼黃窮隂懍萬壑珍木含群芳列岫爭輔佐大小紛翱翔立覽季室傍若右臂張高情恣凌踐升險神肅將解纓濯天池醉倚仙臺傍自覺非世人天風灑衣裳


少室如蓮花一朵高插天低昂互分態開合左右連石脊盤迂途渺若孤線懸猿猱為之况乃通人煙天門壯崇墉俯睇伊洛川萬里豁遐矚兩戒分幅員谷空答清嘯塵淨無鳴鳶忽逢浮丘子羽騎何蹁蹮手持相經云與俗世傳捧讀再三歎茫然昧道詮


朝攀萬歲峰暮躋定心石懷仙儻一遇雲開晃石室三花燦戶牗日月影倒射別壺中天五穀爛狼藉中有白髮翁紅罏煉靈液玉漿注瓊椀芳氣滿席一飲清肌骨再飲生羽翮煙霞嬉遨遊體輕異疇昔咄嗟住世人忽為出世客紫簫曲未終桑滄幾遷易


夜永晦群景遠壁明璵璠稍稍天地啟千峰延朝暾爽氣散林籟雲英相吐吞黃河落眼前萬里波濤奔捫天摘白榆西笑崑崙始知崇嵩高獨邁五嶽尊山花異世植帝休蟠石根食者捐妬性仁義草木存垂老踐靈境久悲蝨處褌王喬儻相招誓判骨肉恩


太室似龍眠少室如鳳舞左石鬱相望維嶽重千古往來凌其巔去天餘尺五顥氣連鴻濛煙塵隔下土黃河一線明女几列睂宇洛邑既沈梁園簡亦腐中原興廢地蒼茫不可數予本曠放人偶然披紳組雖為世網攖幸作名山主天池朝濯纓御砦暮陳俎長風襲奔雲時常爭武高峰采丹砂邃井采雲母聊以遠穢濁非為慕輕舉茲意難具陳四顧空延佇滄溟與崦嵫日月自吞吐


清晨欣褰帷息軌翠微路捫蘿陟中峰遠覽策高青天曠浩蕩下迷煙霧不遇浮丘公何能展心素


嵩山神仙館絕頂有天池靈源應銀漢砥柱命玄夷玉漿任上薰石髓受下滋飲此可遐舉不必求刀圭


奇陟追夙懷靈山每獨往遵巖過平峪物境愜心賞松頂峰霞飛松根石瀨響前賢迹已陳徘徊空瞻仰


崇巘闢天門劃然湧清泉濺拂雲根潤圓折地寶宣度林平鋪練逼細調弦清游暢玄覽一酌心瑩然


扶笻下崇椒爰循芳麓遊積嶂忽復啟中有巖洞幽天然匪結構麗名蘊石樓寢憩煩勞釋遺家欲終


少陽峰下水宛轉流成河在山傳清瀨出山揚素波芳樹華渚白鳥行青莎欣此滄浪趣不聞孺子歌


雙石昂壁立中豁廣川流雨挾疊浪急風襲漣淪稠浦深堪垂釣岸曲詎容舟放游增浩歎逝者空悠悠


邃井倚崇丘幽襲坤元厚甘泉靡機引中間生雲母寶韞每輝崖光揚時耀斗安得常服食歲與籛鏗久


石臺啟石堂疊嶂隱層崿石文如錦綺玄黃紛相錯既無天孫機亦匪蜀江濯終古七襄文永言章名嶽


少室如蓮華廣峽東方通崇巖與峻嶺刻削千仞隆雲端啟碧洞真仙在其中身非生羽翰仰眺使心忡


嶽頂一片石瑩潔平如砧玉女夜搗帛山中聞杵音霞衣何用濯霓裳常如新天上無刀尺聲傳恐非真


王子本仙骨學道茲山中引轡出天閑揚鞭能追風一旦忽冲舉馬表奇蹤澗群下拜馬亦化為龍


少室伊闕回太室此間盡巍巍界中央配天雄作鎮左右稱龍門禹跡曾兼地僻雲樹誰復問


東龍門外山書中稱三臺維嶽資屏幛雲物時往來斷崖俄已失曲嶠忽復回漢皇巡行後輦路生荒苔


箕隂潁水云是古黃城許由辭帝禪于此隱躬耕棄瓢巖已古洗耳池猶清停轅弔遺址願言謝世榮


入山旭光迎出山明月迫山氣兩岸青一豁天白眾水滙中流四望千層碧遠烟含細浪水天去咫尺問津得漁郎入自决策清湍滌茂林泠然人境隔閒雲時來往每抱山中石絕嶠立誰扶斷崖疑鬼坼雙屐數滯停雨餘苔蘚積始窺貪幽奇久娛忘險窄舍杖捫脩蘿縮縮驚魂魄路已更官燭遙相逆野人住巖阿夕火照空壁雞犬自成村駴見城中客感此厭塵諠百念俱蕭瑟所欽古真隱終身樂山澤


我昔騎龍遊嵩山三十六峰飛紫煙玄化為白玉童為報子晉來翩翩道我何事久不至共傾金液長松前子晉為我歌鳳皇為我鳴妙音不可辨隨風滿太清慇懃留我住瑤闕雲中揮手風前發徑須身致宇宙平然後于此鍊真骨石上空留紫茸花林中長掛青天月誰知世事多錯迕塵沙空短英雄髮時望嵩山雙涕流逢君今向嵩山遊贈爾破山之寶劒服食石髓延千秋為我致聲山中客明當歸來臥雲石


潁陽山中三月雪拂石點苔映春月行人三日嵩峰遊欲行不行心斷絕古稱洛邑天地中三月胡為尚朔風巖前看竹微微翠澗底尋花悄悄紅登封主人有異政去國憂讒時臥病無乃此事于天和不然何以時令世途反覆那可知把酒且唱游仙詞雪晴驅馬朝天去爾對三花採寄誰


萬樹霜清孤月白溱洧城頭有覊客祠下聊聽東里歌洞中一訪軒轅迹徘徊獨上具茨峰二室芙蓉開咫尺風流為政有王喬三十六峰飛兩舄有時灑墨蝌蚪巖有時醉酒銅駞陌作吏翻驚詞賦多彈琴不遣簿書積只今聲譽滿河洛况復瓊瑤美標格欲往從之身無翼河水盈盈情脉脉


邢州傅君號才子墨綬銅章宰百里牛刀小試不勝割仁風四達歌聲起五嶽嵩高稱最尊嵯峨少室亦當門千年漢武登封處玉檢金泥彷彿存誰道山城小如斗雀蠧魚無不有目中不復有全牛然奏刃庖丁手單父鳴琴不下堂中牟雉雊遶車傍卓令循良如魯令河陽詞賦勝漁陽三花樹下嘗留客二室山中嘗布席秦槐漢栢盡停車禪宮道院皆題壁讀君嵩吟數十篇篇篇俱似賦游仙座上每看雲冉冉牀頭如聽水濺濺田郎風采人爭羨姓名先入蓬萊殿書不久下登封天子傾心思召見清朝莫謂諫書稀好取山龍補衮衣笑當年彭澤令纔憶黃花便賦歸


乾河礧礧山巃嵸四月天黃赤日風麥隴半枯蜻蜓舞逢人復問嵩陽宮故基遺搆不可覩惟有三栢樹摩蒼穹曲凹十圍隱馬幹禿皮皴僵如虹半死半生鬼神護倏東倏西日月通傳言漢封頗未辨唐人之碑亦豐崇牧牛磨角龍篆沒蒼苔濯雨蟲書同憶昔武帝巡幸日千乘萬騎菁誰其聞者呼萬歲荒唐信之終愚蒙即論此宮金銀闕鸞葳三花紅殿翠華安在哉豈意於今蒿草叢三栢閱世幾千載風霜屢入感慨中古今鐫題詩有篇其人往往逐飛蓬嗚呼使我不悲嵩陽宮


昔覽五嶽圖名山稱嵩少拄杖未能臨徒買山靈笑探奇今有嵩山長拉予欲踏青雲上御砦高盤天棧開砯崖轉石愁偃仰主人閨中出絳綃數回宛轉各纏腰前者攀援方汲引後者肩負復騰蹻鄧艾垂川那可見分明千尺接引之猿猱天風忽送意飛揚疊鼓鳴鑼雲麓傍餘音澗底驚雷起狐兔潛踪鸛翔聞道奇峰有六六排空一一刺人目若箇耕雲種紫芝時走金牛與白鹿撲面蓮花片片開熊山大小逐人來洛陽城郭還如故獨有東流去不搔首高吟萬仞巔八極揮斥几席前眼看世界歸葶藶未許維羅有大千當年李渤托高隱拾遺不拜甘匵韞太白狂言索價高肉食不解翻成哂我欲名山老此身每逢巖壑轉相親何時遁迹方山下巢許盧鴻好結鄰


古壇側石無數慧日起煙霧石幢壁立幾千秋苔碧土花空朝暮令君好奇未可儔移來獨置小齋頭雕紋篆刻重磨洗金界靈文燭斗牛白空歸非華表香煙雲氣成繚繞夜來習靜魂夢清風幡自定青山小


嵩高壁立天中起卓絕真人獨艮止少室相從會好朋大河環繞澄心水雲巒瓣瓣蓮花開瀑布霏霏塵滓洗定後難搖八面風興來忽散千峰綺最憐平易喜親人不作巉巖拒俗子一任塵凡日日過穿脇摩肩如集蟻嵩高之量如天寬至人心事應爾耳


君不見嵩山無人寂無說萬歲傳呼驚欲絕誰識千年峻極區都來一片廣長舌開脣剛只作三聲千載舌似結祇今不語如雷面壁磨翁得秘訣


突兀三柏插天中碧鱗剝脫如蒼龍抝雪凌霜鬬日月拏雲攫兩吼雷風旁嵩陽一千爭雄二十四高峰山中之人相傳聞漢武曾封三將軍御蹕巡遊幾千載斷碑磨滅無完文從幸諸臣知多少人人先此將軍老隋唐戰骨久成灰矍鑠三君獨矯矯人言不死是神仙子晉吹笙去不還煮石蒸霞何地覓琪花草空蒼烟滄海桑田變朝暮種樹者誰今何處閱盡遊人誰復來日見新墳高古墓吾聞泰山有松今未枯秦皇亦封五大夫後凋皆與山同壽片時虛爵何為乎政也徹也俱多事松兮柏兮蒙其污我來幸作名山主每過遺宮悲稷黍徘徊樹下不能歸有懷欲向將軍語此間箕潁有天人敝屣曾輕萬乘主况與衛霍同一流人奴齷齪何足數三君果受漢家封萬古高風讓巢許


鴻濛下墜元氣結巨靈劈天天柱折大禹安所施神功五丁蜀道疑拙寒玉削成萬仞高森森畫排天闕遊人多在側背行誰識此山真奇絕前日我從臨汝來方知山西南開百里巑岏看九頂蓮花一朵誰為栽四下群山低若水丹崖翠嶂凌波起韡韡正如菡萏舒亭亭直上雲霄裏端整巍峩若冕旒宋人所以稱冠子近山步步漸易形三十六峰插青冥疑神鬼紛難狀吐霧吞霞了不停似獅似象似奔馬如笏如几如張屏看山到此愜幽賞雙眼生饞雙足癢脫却青袍箸短衣捫蘿捋葛披榛莽絕嶠谺斷忽連幽崖磥砢窄還廣同遊二客俱好奇穆君翩翩戚君絳綃十丈代藍輿百夫更挽作前驅凌險狎危賈勇進十里五里纔須麋鹿豺狼俱逃遁惟有騰猿飛鳥相追呼絕頂振衣何所見石粼粼兮雲片片京洛依稀幾縷烟黃河彷彿一條練西天門內鐵窻遙玉膏神霧時時變帝休貝樹生何所萬壑千巖目欲眩三定思過眼界空全山一副羅心胷向背參差不必問根枝脉絡遙相通錦繡臺中猶爛熳光明穴裏自玲瓏來仙靈隱群真府寶勝清凉列梵宮巃嵸石笋暎瓊壁白鹿金牛堪共櫪歌山舞水能娛人昔日雲鐘聲未寂檀香紫薇原有種雲母丹砂亦可覓石室無主石床寒玉笈琅函空歷歷連天高接紫霄白道洞邊多白雲此間便好尋仙去緱嶺吹笙咫尺聞藥堂藥草多難識神芝甘果長芳芬一丈鍾乳千歲穀冥搜未遘西日曛二君勸我觀且止歸來黯澹思無已隱士惟知索價高縉紳絕無濟勝趾方今領畧屬何人揮毫一雪名山耻吁嗟乎樓异之賦二千言描畫色澤都且美後來楊奐十字詩分明寫出神共髓予懷正與昔賢同萬古山靈有知己


嵩山之奧多古樹幽巖澗紛無數愛此突兀一老松巍然獨秀仙人宮跨之事若可信我來不見王子晉惟有此松常閱人榮枯代謝春復春遠望亭亭如車蓋風入松濤鳴天籟千仞盤桓眼界寬東西日月飛雙丸龍蟠虬蟄石裏震雷破嶽驚不起從來神物難久羇如何不離此山垂我欲叱之乘雲走駕我天池摘星斗白雲空繞故宮飛誰見白復來歸教人却憶丁令威


迢遞青山暮崚石磴斜孤雲生杖履細雨濕袈裟古井餘雙栢煙嵐散五花何年謝軒冕此地學丹砂


躡屐上層岑千峰夕隂芙蓉青嶂合芳草白雲洞迴迷人徑壇空只梵音相看面壁處聊足洗煩襟


雲開初祖殿清磬禮香筵座擁三花淨燈明幾葉禪山屏圍積靄石室寫流泉欲問西來意天風為灑然


一葦何年渡千春此洞存身留片石現道與孤峰尊曲磴隂雲入層崖古雪翻西來本無意吾對亦忘言


長日驅塵境今依梵帝筵檀風氣逆寶剎歲華偏龍象諸天迥香花二室連未能拋世慮聊此一逃禪


萬籟此俱寂空山星稀挂林殘月吐入定一僧歸岐路誰招隱風塵未息機鄉思渾不滅幾欲遂初衣


一衲孤雲外遙棲帝釋家結茅依二室飛錫采三花蓮是談經座杯為泛海槎予方迷彼肯為指津涯


有相皆為幻無言始是真爾能通大慧我欲悟前因孤月懸心印三天轉法輪達磨千載後面壁更何人


道自西方至僧從上國來繙經留二室演法駐三臺錫掛嵩雲破杯浮海月貝多何處樹到日幾花開


鹿苑曾傳法龍宮暫說經蓮花披寶藏貝葉啟珠扃禪定方離日名高已應星猶聞銅銚在為我訊山靈


紫蓋開中嶽瑤宮逼上霄四圍山拱伏萬仞壁岹嶢神降傳周詠壇封侈漢朝空庭瞻拜畢歸路隔笙簫


摳衣上危閣一望思無窮地擁天中勝山標海內崇煙光平入望雲樹遠連空對酒清歌發泠然欲御風


駐節且逃禪清凉此地偏雲孤磬濕寺古一燈縣閱樹知僧臘鐫碑紀佛年媿非蓮社客空對遠公賢


崒嵂生崖表移根遂不群月隂千畞落風葉半空聞比嶽將同壽為靈欲化雲作梁誇漢史何事號將軍


曲徑經臺出齊心謁四禪鳥鳴春欲盡林霽日初懸忍草披香徑靈花覆法筵願將甘露瑞遙祝聖人年


迢迢嶽色明君去宰瑤京才豈嫌煩劇閒堪養性情堂高雲不遠山近月偏明怪得稱仙令時聞子晉笙


山扉橫夕景石室吐晴煙門對吹笙嶺窗臨洗耳泉巖隂竹院香梵起花天坐待浮丘歸來松上眠


震旦初來日煙霞啟洞扉苔生面壁石雲濕坐禪衣五葉燈前度三花頂上飛不知傳教後何事又西歸


一燈傳教後此地又開山二室三花裏千峰萬木間香臺携客上竹院待雲還既了安心義何須長閉


居士住人天精廬水石邊傍林開寶界持鉢酌香泉花發傳燈後鳥歸鳴磬前上方留客處松月共安禪


世同來否青山記夢登雲分新墜石樹老舊扶藤古蘚番文印胡壁影僧磨公真狡獪隻履去何曾


杖子撥秋煙堂頭二十年還君半面識乞我一蠡禪石壁分窗看松風對榻眠浮生成泛泛俱有雪毛縣


攀雲凌昊杳芳樹綠參差春盡花仍發雨餘山更奇青童空碧草丹竈隱靈芝探勝懷高士煙霞洞口披


寒日朔風急披裘向少林雪巖群玉合霜逕萬山豈謂探奇至還因訪道臨遠公曾有約今到虎溪尋


憶爾遊河洛翛然一劍從勝應窮少室重想托臨卭尊酒堪誰共盤餐仗僕供轉嗔分手易空此惜萍踪


色綠於染折來重送君路從江便隔春與客同分鴈度嵩山月猨吟少室雲到時花滿縣仙令共論文


寺下澄潭靜不緣風雨驚披雲雙鷺起入夜九龍鳴潁水分餘脉嵩陽早耕安能當此際揮手試星精


洞何年鑿清虛對石堂泉飛花片片雲起水茫茫鍾乳仙人館紫芝白鹿鄉誰能當此地不遣世緣忘


山色碧嶙峋山形若鬼神佛圖金作像嶽廟玉為人獨何年駐三花幾度春晚風吹几杖縹緲出松筠


浮雲觸石低嶽色與天齊有穴通仙館無人狎隱棲玉漿甘似酒石髓細如泥勝具吾真有何時一上躋


萬疊雲流處飛泉一道清風長練捲日射碎珠明隔樹青天色環亭驟雨聲天然此真境夢想若為情


一入轘轅嶺盤紆見少林白雲僧衲冷黃葉寺門果出菩提種泉飛梵唄音清凉靈境別最好滌煩襟


五乳開初地高僧立雪年燈光熒碧漢香氣吐青蓮藤結三花樹經傳六葉禪勞勞人世裏從此息塵緣


石磴接金繩揬奇次第登野雲閒似吏古柏禿如僧梵韻千林雨禪心萬壑水西來無一字何處別三乘


山葉欲紅秋山泉滿澗流叅禪知政拙到寺覺心休影斜書漢鐘聲晚咽樓伊蒲清供罷欲去更淹


日落萬山蒼天風晚凉開簾雲入座屋樹成墻塵慮空花盡清言漏水長青蓮何處是飛唾口餘香


樹密晝長隂山雲白可尋欹松寒抱石細遠穿林香真如地燈明不二心遠公容入社誰復戀華簪


褰帷省稼穡攬轡過林丘黃鳥鳴高樹丹崖束眾流幽懷聊獨往同氣阻相求何日山隂道重來訪戴舟


倚巘編茅屋臨流繫釣船已教山作主更以水為天閒網當風掛輕簑選石眠避秦疑此地莫向世人傳


披荊尋斷石剝蘚列空堂鐘鼎千秋色圖書四壁香靈開嵩室秘奇類酉山藏流覽生遐想前修詎可忘


向日壺觴地悠然見此亭兩年頭欲白四野地重青命駕看禾黍開筵問醁醽豐年真有瑞不必獨為醒


洗耳逃名位高風自潁濱山川無定主天地幾閒人逝水悲前代浮雲歎此身褰裳歸未得低首任紅塵


鳥道任躋攀泉飛萬仞間亂流爭潄石群籟欲聾山施食魚遊壑經守乍臨人境外長日飽潺湲


聞君登太室嗟我未能從陟巘應千仞穿雲約幾重有無控多少穴藏龍石室曾誰遇歸聞何處鐘


秋日山行好秋山雨乍晴有巖皆作瀑無水不成聲墜葉沾衣潤飛雲拂蓋輕歸途天欲暝灼灼片霞明


獨步嵩峰最上頭憑凌萬里見高秋西連紫塞千山出東指黃河一線流漢畤秦封何處所盧巖許嶺自清幽登臨頓失風塵色極目浮雲澹不收


懸崖壞壁草芃芃傳是嵩陽舊日宮何處閒雲飛嶺外有時佳氣起封中螭紋剝落唐碑古虬樹隂森漢栢雄指點千年成感慨悲風蕭颯萬山空


橫天飛閣俯神州漠漠中原此上游地轉三河紛秀色窻開八極起凉颼峰頭夜聽玄猿哭檻外朝看白鹿遊回首漳川何處是仲宣無賴賦登樓


躡屐名山若有期秋霖忽霽萬峰奇慈雲初結曇花蕊甘露低垂祇樹枝上界鐘鳴僧定後西山日落鳥歸時一塵不到禪掩何處風翻貝葉辭


維嶽曾聞六十峰偶依禪室寄閒蹤諸天鐘磬穿雲度萬壑煙霞拂檻濃古栢森森標漢跡高槐矗矗識秦封撚燈欲問西來偈尚逐塵緣未許從


中嶽曾聞漢代封諸天秀色攬群峰千年玉檢藏靈瑣萬壑松濤雜暮鐘弭節三川如可抱振衣二室若相從喜看瑞雪垂垂合回首巖巒吐玉龍


謫籍天中吏事閒扶藜名嶽幾飛攀昔聞武帝鸞輿至晚待浮丘馭還隔嶺春雲分二室垂巖寒瀑響千山遲獨立嵩呼地青瑣猶然憶舊班


青山空曲地清嘉紺殿中藏帝釋家秪苑禪枝開五葉珠林仙樹採三花天空池水沈孤月日射爐煙結彩霞直悟一乘窺最上何須重問白牛車


石室逶迤石徑通艱危雙履出巃嵸峰懸午日天中定河引春流洛浦同雷動呼聲傳武帝雲扶駕望仙翁神漿更在三臺上乘月思過玉女宮


嵩高中斷並神丘杖底泉開潁水流低度嵐隂連太室遠分山色繞中州掛衣春樹三花滿擁幔晴雲五彩浮遙傍星樓天半少微永夜在峰頭


余自乘驄度石少林野寺枕嵩山臺承甘露禪牀淨樹擁慈雲客舍閒萬象不離生滅外諸天多在有無間達磨面壁西歸後誰讀楞嚴解八還


太室少室蓮花巾大熊小熊巢父鄰喜從黃社遭賢令笑共青山閱過人茶竈煑來秋月苦芝藍提去夕陽貧盧巖已不知鴻一名姓何勞着片珉


澗響藤枝百折秋萬峰荒翠鉢盂轘轅鳥跡空中下河洛龍光天外流石怒亂隨獅子擲靈高許鴈王投眼看浩刼長如此誰道真僧有去留


嵩陽宮外栢三株漢帝遺封今記無翠靄尚留龍馭遠青天時有群呼年飽歷風霜色世渺全荒玉檢符欲問興亡千載事不知人代幾榮枯


清晝入門春霧濃坐簷溜遞疎鐘泉聲欲過三花樹雲氣常生二室峰入夜蕭條清客夢翻堦滴瀝滯遊踪明朝儗趂嵩高目好放晴光隨杖龍


崚神嶽拔千尋曉望空濛瑞靄侵松檜曲連天路遠風雲高護古祠百王秩祀昭靈貺八郡災祥見心棨暫停瞻禮切瘡痍滿目罷登臨


琳宮崒嵂據高峰禮佛遙聞樹杪鐘古殿拂雲巢燕雀蒼松蟠蓋偃虬龍譚經法座天花密入定幽巖霧靄封願待向平婚嫁畢遠公蓮社合相容


渡江一葦浪花飛九載跏趺坐翠微面壁已知僧入定巢肩亦是鳥忘機無生色相俱成幻有漏人天總悟非何事宋雲蔥嶺見少林風雨悵西歸


群峰擁翠自芊芊靈鷲飛來不記年縹浮屠參碧落微茫曇樹隔蒼煙探奇業負三花勝問俗心懸匹馬前欲起瘡痍渾未得忍將遊豫漫流連


礫瓦紛紛雨洗斑嵩峰久矣閉仙雲開忽見玲瓏壁水外微鋪淡遠山古道熟知龍洞嶮僧云勝在石樓間幽巖欲去無栖處獵火燒空照夜還


百尺煙中紫翠分水光搖日雪紛紛長風碎曳千年石飛雨斜侵半壁雲澗底有人穿洞出山間投礫隔村聞仙家只在嵐裏松腹猶存鳥篆文


洞門長是雲竹杖穿杳靉閒醉裏放杯眠澗水夢中和雨入廬山霞光射壁殘碑出松影流堦處士還潭下老龍呼不起携將新月過煙鬟


麈尾一麾案牘稀石淙潭水洗秋衣公庭葉落書常滿絕壁雲開舄自飛入寺每同求蘚蹟上山親與勘松圍夢中白如相語君是重來丁令威


看窮人代只青蔥山鬼那能記始終手把洛書逢大禹眼窺日表見周公龍鱗抉石方知地鵬翮搏天始送風縱始文成能誑語問渠霞壁幾時紅


纔過空門性自閒松風寂歷鳥間得逢金蓮生火但解天簣即山香渡虛秋桂發韻從天外暮鐘還更闌拾履層階上雲淡波澄月一彎


嵩陽宮殿倚雲隈六六峰頭秀色來遶郭層巒螺髻列插天群嶂錦屏開蒼松翠栢煙凝樹玉笈金函霧鎖苔縹洞簫丹鳳下誰言塵世隔蓬萊


香臺古剎冷遙岑捫石穿榛恣討尋刮盡豐碑荒草沒蝕殘斷礎臥雲蒐羅詞翰堪追雅拾煙霞足賞心欲拂瑤琴山水奏况逢同調有知音


萬疊長巒臥紫煙幾朝名剎倚諸天嵩門曉控真人玉柱晴飛太乙泉綠字碑函唐禪日蒼崖樹老漢封年捫蘿若遇浮丘子便欲餐霞薄世緣


携笻何處問三花望入層嵐路不賒雨過半空懸石髓雲消九頂見蓮華珠林月挂神光錫玉洞丹留子晉砂極目更憐殘照裏群峰片片倚青霞


目極嵩高幾十年暫從野衲了山緣峰回五乳臨初地雨挹三花淨法筵面壁人亡空說影安心語竟別無禪諸天不染風塵色坐看藤蘿月正圓


山中到處可彌留一壑誰知此地幽磵道天開石笋出奔濤雪捲浪花浮遙分嵩少千峰色絕勝陂塘五月秋解綬抽簪茲未得暫將清興托滄洲


一到靈山意嗒然那知淨念亦因緣識神纔起微塵滿聲臭全銷萬用圓不向眼前尋實地更從何處契先天旁參漫自勞終夜道力初持恨未堅


跏趺大士背巖扉草樹離離佛日輝面壁幾年能透石渡江片葦為傳衣三花香散飛黃葉五乳峰高上翠微夜半風鳴幡影動誰知隻履未西歸


巑岏嶽色散朝暾二十四峰此獨尊時有黃雲浮紺殿俄聞清磬度松門空堦剝落螭文古斷碣模糊鳥跡存醉倚危樓舒遠眺亂山積霧鎖黃昏


三載頻看二室松風塵杖履那相從翠巖石隱前賢跡黃蓋雲生歷代封雪樹迥懸平樂澗雨花遙落少林鐘異時箕潁還相憶悵望中原六十峰


勞勞行色笑遷官積素蒼茫紫氣寒地主若為愁判袂山靈真欲惱彈冠鴻途千里從茲遠馬首群峰不好看西北浮雲休苦望相思頻折潁隂蘭


大乘神州氣鬱蔥琳宮梵闕倚巃嵸青蓮爭護傳燈影瑤草依立雪踪千澗玉流塵自洗諸峰龍抱秀偏鍾誰人能解西來意不羨緱山笙逢


杖屨高標物表風誰知身世在天中鳥喧叢薄山偏靜雲撥虛堂境自空嶺外河流今古白林間葉醉淺紅唐碑漢碣終磨滅惟有禪心萬刼通


河洛離宮久已淪禪林獨揭典型存虹梁霧閣臨仙壑月榭霜臺通帝閽二室近攀稱伯仲群峰遙拱作兒孫悠然清舉塵情斷一榻松風警夢魂


名境精藍七寶房淋漓雲氣和天香千年樹與碑俱古百轉峰將壑並藏僧指翠微標勝蹟客磨蒼蘚覔鴻章無論問法傳心事只此幽居興亦長


萬古宅開萬國中兩山鎮壓兩河雄龍眠鳳舞奇形別玉積蓮苞秀色同雲氣往來常自接天門呼吸近能通仙源有路誰招引八翼泠然好馭風


仙渺閉絪縕萬仞崔巍勢獨尊水外飛霞銜御砦巖頭垂瀑震天門光浮玉鏡常懸月墨灑金壺未滅痕安得青童遂相引剛飈吹翼薄崑崙


鬼谷龍潭蔽草叢獨餘古色似鴻濛四封嶽瀆環為輔九野星辰拱此中雲裏雙笙仙下上嶺頭隻履佛西東幽奇欲討無栖處他日重來捫大熊


蒼然嶽色壓天中隂壑陽崖望不同遠水如雲浮落日飛泉似雪舞回風石牀夢醒群魔伏金地心開萬境空誰可入林相把臂朗公今在玉溪東


徵士幽居建佛菴到此不飲樂寧耽敵嵐三酌聖能中對瀑連觴禪可參小史紅顏堪引滿令君青眼易成酣松隂山翠煩雲護他日飛鳧再試探


使君有子更雄飛載剖單符出帝畿文筆東京推伯仲治聲西漢共光輝窺簾一乘雲入拂席三花雨霏早晚若聞天上召瑣垣清切嗣前徽


三臺春暖沸絃歌縹瑤笙舄影過勝蹟每先猿到新篇翻比簿書多捲簾石髓青常滴推案雲峰翠不磨解識遊仙兼吏隱風流輸爾獨婆娑


懷人嵩少鬱千盤交定飜憐識面難課吏秫田常共客尋僧芒屩不知官書成字肯懸金易政暇琴唯閉閣彈可是君家饒治譜桐鄉今已祝衣冠


新搆高樓欲近天青山一供華筵太室少室綺疏外小熊大熊朱檻前始信向來詩有畫試看今日令如仙探奇何地宜先發笑指石淙月滿川


縹嵩雲近帝居此中仙令定何如栽花赤縣聲堪埒種秫公田政有餘馬上看山神色爽巖頭覔句禮文疎因君動我煙霞癖回首應焚學士魚


白鹿青童久寂寥美人為政擅風騷名隨伊潁流俱遠身主嵩陽望並高問俗閭閻無逸事題崖靈怪助揮毫三花即是甘棠樹父老春秋瀉翠濤


境外尋真境亦真空山雨洗壁痕新怒流亂射泉千鏬砥石中蹲座百人花綺筵張繡幕草碧澗走朱鱗幽巖若可添茅屋臥聽松風老此身


塵俗難分半日閒嵩高今始一躋攀黃河影接中天上玉壁光搖二室間聽講龍來曾入座吹笙人去幾登山峰頭六十多仙藥何處丹砂可駐顏


朝出陽城霧色籠登臺如夢見周公臨高洞識隂陽會測景全看天地中二室雲開花爛熳千畦泉繞玉玲瓏前旌指點石淙路馬首徘徊未忍東


驅車未到已聞聲隱耳輕雷笑不驚石湧參差人坐立潭開瑩徹鑑空平徐風入澗環轉曲水浮觴委宛行欲借傅君舟楫用不教河漢隔盈盈


宛轉丹梯歷幾重削成二十四芙蓉秋聲不斷天中雨朔氣疑吹澗底鐘突兀岡頻空翠染叅差碑半古苔封興來直借浮丘為上嵩高第一峰


遙遙空際晝隂冥為愛名山選勝停帝遣五丁丹嶂擘道迷七聖白雲局何年玉笥藏金簡自古祈靈有勒銘休問前朝封禪事宮亭寂寞石花青


曾從玉井掩雙扉更向嵩陽一振衣吏徒勞望紫氣美人真自拂金徽停軺朗月秋空淨入郭薰風朔色微指點群峰青不斷願期仙舄與同飛


不二門開第一山少陽東去水潺潺峰懸五乳中天下磴歷千盤出世間面壁空石影在吹笙不見飛還稔聞九頂蓮花砦白玉膏吞可駐顏


岧嶤葱嶺萬重雲杖登臨日欲曛五乳高峰人不到九年空影石為群寶光尚映遺碑字梵宇偏從古樹聞况是友人能解脫夜還檢釋迦文


高柱劖天白日停千峰廻合晝冥冥乘秋日笙俱冷虎嘯空巖殿不扃一夕風雷松壑徒九年霜雪石花青竦身欲挂藤蘿外夜聽金臺玉笥經


巑岏萬仞倚晴空只赤人間路不同誰遣巨靈開鳥道從勝槩弔雄風憑凌星斗三千外指顧河山百二通大地茫茫看一氣不知何處問鴻濛


九頂蓮華葉葉分旭光一抹淨塵氛洛川風起晴飛雨崿嶺烟封曉度雲萬壑鐘聲通窈窕千秋劍氣吐氤氳漢唐御蹕從何識古木蕭蕭鳥自群


峻極名山稱地主振衣二十四峰高遙看海日生朝曙下見河流捲暮濤古寺空傳龍送水仙壇猶有鳴皋自從漢武登封後多少盤遊置驛勞


西嶺天風送鴈羣凌虛千仞人絪縕茫茫貝樹三花落面面蓮華九頂分倚杖漸生梁苑月沾衣幾度洛川雲可憐緱氏笙音斷十八疊中何處聞


嵩南特立如嵩輔萬古箕山祀許由異世猶傳高隱蹟當年肯代放勳憂川原寂歷青天暮煙霧蒼茫碧樹秋拜墓自慙紳冤俗孤峰徙倚思悠悠


耿山之麓潁源長東過箕山正渺茫我欲開渠成鄴下誰同游樂比濠梁中流汎汎桃花色兩岸依依杜若香洗耳挂瓢何處是可能懷古不懷鄉


自從大禹避陽城曆數于今幾代更河洛尚存千載蹟謳歌想見萬方情微茫玉帛荒祠暮寂寞舟車古道平故址不堪搔首望高原惟有野人耕


橫看一嶺側千峰鑿石為路幾重遠河流歸上國平連伊闕列崇墉若令方軌應難度即用丸泥亦可封欲向此間占紫氣晨昏好聽少林鐘


疊嶂懸崖勢欲傾千尋瀑水落縱橫直穿嵩嶽春雲色常作瀟湘夜雨聲幽洞凉生松影合虛亭塵靜竹風輕高賢舊宅今為寺弔古令人減宦情


行春選勝列春筵箕北嵩南此地偏淺澑深潭清自入奇峰平嶂曲相連林帷花草疑無路洞鎖煙霞別有天不分尋常修禊事千秋獨紀永和年


二室巑岏一徑通少林寺在翠微中地從梁魏標靈異僧自隋唐好武功若道傳衣終箸相須知遺履亦非空年來悟得西方旨才到名山便不同


禪堂寂寂坐更深月上松杉見遠岑地迥樓臺收翠靄山空鐘磬有清音官閒自合無生法政拙還同不住心三十六峰多藥草何時解綬任幽尋


黃昏昨命嵩山駕清旦今浮洛浦舟千里悠悠成浪跡一官落落寄愁新楊新杏爭相媚閒水閒雲好自由無奈歲荒歸未得豈因五斗蹔淹留


白雲青葢共飄揚滿路鶯花斷客腸以忙官消歲月那堪遊子度春陽邙山洛水渾無異金谷銅駝盡已荒弔古傷今情未已故園書問復茫茫


遠浦微茫接遠岑輕雲輕霧晚隂隂驅車豈敢悲勞役束惟愁壯心花到春殘應棄葉鳥知天暝亦歸林幾回擬作褰衣遁滿目瘡痍軫念


河汝鄰邦同駐驂謁臺大會古周南論官我亦稱民社量地誰還視子男政拙已知無上考時違爭敢縱談一行作吏傷心甚豈獨嵇生七不堪


新秋棨下烟嵐六十名峰次第身立天中見天外路經山北到山南諸方寶樹供揮麈四野甘棠識駐下吏祇應前負弩叨陪醼賞挹清談


中原山水嵩為勝憲節今逢按部來白晝微雲開二室清秋皓月照三臺旌旗色與林光合鼓吹聲隨澗響廽聞道霜威凌草木陽春三日感趨陪


四野耕桑吏事閒嵩高咫尺任躋攀半空煙霧憑凌過中夏封疆指顧間河水明明吞洛水箕山隱隱接塗山坐看暝色千林寂月印天池未擬還


煙消雲淨轉嵯峨搔首青天發浩歌山以鴈行分二室地從鱗次辨三河瑤空風起身堪御銀漢星回手可摩萬壑千巖涼似水石樓無主奈愁何


天雞纔唱見朝暾此地先明下界昏霞彩千重生御砦泉光百道挂天門玉華玉柱遙相接金匱金壺盡可捫潁水若如星海中原亦自有崑崙


丹崖翠嶂倚晴空呼吸還疑帝座通至北至南均日景交風交雨列天中高含元氣三台近分奠坤維四嶽同豈為山呼崇祀典虞廷柴望已無窮


雲棧星梯度幾重石林選石臥孤笻紅塵壙埌三千界碧落巑岏六十峯太乙祠前松鬱鬱天封觀外水溶溶豪華轉成今古欲問浮丘不可逢


空中九頂似蓮花天際峨嵋未足誇百里蔽虧藏日月四時光怪幻雲霞玉膏石髓神仙饌金界珠林帝釋家綰綬此間真吏隱何須句漏覓丹砂


宛轉羊腸十八盤中峯峻極入雲端九潭下瞰蛟龍宅五渡遙成鴈鶩灘白日忽沈梁苑暮蒼煙不斷洛宮寒徵書自是前朝事巖穴重尋大隱難


憑將勝具縱幽尋臘屐穿山更峰有奇文傳灑墨泉多妙響號鳴琴琪花瑤草無冬夏白玄龜自古今邑小官閒聊寄傲淹五載未抽簪

