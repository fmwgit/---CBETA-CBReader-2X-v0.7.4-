大藏經補編數位版, No. 192 釋文紀


會公蕭瑟寔惟令質心無近累情有餘逸厲此幽夜振彼尤黜超然遠詣卓矣高出


小方易擬大器難像桓桓孝龍克邁高廣物競宗歸人思效仰雲泉彌漫蘭風肹響傳作盤桓誤


人亦有言瑜瑕弗藏朗公冏冏能韜其光敬終慎始研覈微章何以取證冰堅履霜


索索虛衿翳翳閒沖誰其體之在我劉公談能雕飾照足開矇懷抱之內豁爾每融


易曰翰白詩美蘋藻斑如在場芬若停潦于威明發介然遐討有潔其名無愧懷抱


馳辭說言因緣不虛惟茲壹公綽然有餘譬若春圃載芬載敷條柯猗蔚枝幹森踈世說注馳騁遊說言固不虛森作扶


物有廣瞻人固多宰淵淵釋安專能兼倍飛聲汧壟馳名淮海形雖革化猶若常在並高僧傳


凄風拂林鳴絃映壑爽爽法汰校德無怍事外蕭灑神內廓實從前起名隨後躍名德沙門題目


支度彬彬好是拔新俱稟昭見而能越人世重秀異咸競爾珍孤桐嶧陽浮磬泗濱世說注


蕭哉若人飄然絕塵外軌小乘內暢空身玄象暉曜高步是臻餐茹芝英流浪巖津高僧傳　蕭法苑作肅若作善


物招奇德不孤立遼遼幽人望巖凱入飄飄靈仙茲焉遊集遺屣在林千載一襲高僧傳

