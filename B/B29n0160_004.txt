大藏經補編數位版, No. 160 金陵梵剎志


美境多勝迹道場實茲地造化本靈奇人功兼製置房廊相映屬堦閣並殊異高明留睿賞清靜穆神思豫遊窮領歷藉此芳春至野花奪人眼山鸎紛可喜風景共鮮華水石相輝媚法像無塵染貞僧絕名利陪遊既伏心聞道方刻意


雞鳴動睟駕奈苑睠晨遊朱鑣陵九逵青盖出層樓歲華滿芳岫虹彩被春洲葆吹臨風遠旌羽映天浮喬枝隱修逕曲澗聚輕流徘徊花草合瀏湸鳥聲遒金盤響清梵寶塔應鳴桴慧雲方靡靡法水正悠悠實歸徒荷教信解媿難酬


聖情想區外脂駕出西南前驅聞鳳管後乘躍龍驂爰遊非暇豫幽谷有靈龕兼覿息心者宴坐臨清潭禪食寧須稼雲衣不待蠶蘋荇緣澗壑蘿蔦蔓松楠鶯林響初囀春畦藥欲含惑心隨教遣法味與恩覃庶憑八解力永滅六塵貪


我王宗聖道駕言從所之輶軒轉朱轂驪馬躍青絲清渠影高盖遠樹拂行旗賔從紛雜沓景物共依遲飛梁通澗道架宇接山基藂花臨逈砌分流繞曲墀誰言非勝境雲山獨在茲塵情良易着道性故難緇承恩奉教義方當弘受持


神心睠物敘訪道絕塵囂林踈盖影出風去管聲遙息徒依勝境稅駕止山椒年還節已仲野綠氣芳韶短葉生喬樹踈花發早條遠峰帶雲沒流烟雜雨飄復茲承乏者須名廁末僚願藉連河澗庶影慧燈昭一知衣內寶方慙茲地遼


霡霂時雨霽清和孟夏肇棲宿綠野中登頓丹霞杪敬仰高人德抗志塵物表三空豁已悟萬有一何小始終情所寄冥期諒不少荷衣步林泉麥氣涼昏曉乘風泠泠候月臨皎皎烟崖憇古石雲路排征鳥披逕憐森沈攀條惜杳裊平生恐是非朽謝豈矜矯五濁自此淨七塵庶無擾


絕俗俗無侶修心心自齋連崖夕氣合虛宇宿雲霾臥藤新接戶欹石久成階樹聲非有意禽戲似忘懷故人市朝狎心期林壑唯憐對芳杜可以為吾儕


塵中喧慮積物外眾情捐茲地信爽塏墟隴瞹阡綿靄靄車徒邁飄飄旌斾懸細松斜遶徑峻嶺半藏天古樹無枝葉荒郊多野烟分花出黃鳥挂石下新泉蓊鬱均雙樹清虛類入禪棲神紫臺上縱意白雲邊徒然嗟小藥何以齊大年


可否同一貫生死亦一條况期滅盡者豈是俗中要大道離羣愴冥期出世遙留連入澗曲宿昔涉巖椒石溜冰便斷松霜日自銷向崖雲靉靆出谷霧飄颻勿言無大隱歸來即市朝


淨心抱冰雪暮齒逼桑榆太息波川迅悲哉人世拘歲華皆採穫冬晚共嚴枯濯流濟八水開襟入四衢茲山靈妙合當與天地俱石瀨乍深淺崖烟有無缺碑橫古隧盤木臥荒塗行行備履歷步步轔威紆高僧迹共遠勝地心相符樵隱各有得丹青獨不渝寺猶有朗詮二師居士明僧紹治中蕭跡塑像圖遺風佇芳桂比德喻生芻寄言長往客悽然傷鄙夫


澡身事珠戒非是學金丹月磴時橫枕雲崖宿解鞍梵宇調心易禪庭數息難石澗水流靜山牕葉去寒君思北闕駕我惜東都冠愁夜鐘盡同志不盤桓


戒壇青石路靈相紫金峰影進皈依鴿餐迎守護龍晨朝宣寶偈寒夜斂踈鐘雞蘭靜含握仁智獨從容五禪清慮表七覺蕩心封願言於此處携手屢相逢


上宰明四空廻車八道中洞涼容麥氣巖光對月宮香來詎經火花散不隨風澗松無異聒禪桂兩分叢虛薄誠為累何因偶會同暫此山北猶可向牆東


採茶非採菉遠遠上層崖布葉春風暖盈筐白日斜舊知山寺路時宿野人家借問王孫草何時泛椀花


千峰待逋客香茗復叢生採摘知深處烟霞羨獨行幽期山寺遠野飯石泉清寂寂然燈夜相思一磬聲


明徵君舊宅陳後主題詩跡在人亡處山空月滿時寶瓶無破響道樹有低枝已是傷離客仍逢靳尚祠


棲霞山中子鳥口邊出血啼不了山僧後夜初入定聞似不聞山月曉


香印烟火息法堂鐘磬餘紗鐙照晨熖釋子安禪居林葉脫紅影竹烟含綠濡踈星珠錯落耀月宇參差顧眺匪恣適曠襟懷卷舒江海渺清蕩丘陵何所如滔滔可問津耕者非長沮茅嶺感仙客蕭園承古墟移步下碧降涉澗更躊躇鳥噪啄秋果翠驚啣素魚回塘來綵鷁落景標林菸漾漾棹月蕭蕭風襲裾勞歌起舊思感歎竟誰攄却數共遊者凋落非里閭


吾家青萍劒操割有餘閑注來紏二邑此去何時還鞍馬月橋南光輝岐路間賢豪相追餞到棲霞山羣花散芳園斗酒開離顏樂酣相顧起征馬無由攀


南山勢廻含靈境依此住殿轉雲崖陰僧探石泉度龍蛇爭翕習神意皆密護萬壑奔道塲羣峰向雙樹天花飛不着水月白成路今日觀身我歸心復何處


山人今不見山鳥自相從長嘯辭明主終身臥此峰泉源通石徑磵戶掩塵容古墓依寒草前朝寄老松片雲生斷壁萬壑遍踈鐘惆悵空歸去猶疑林下逢


林香雨氣新山寺綠無塵遂結雲外侶共遊天上春鳴金闕麗僧語竹房鄰待月川流急惜花風起頻何方非懷境此地有歸人回首空門外皤然一幻身


攝山標勝紀暇日詣想矚縈廻松路深繚遶雲岩曲重樓回樹杪古像作山腹人遠水木清地幽蘭桂馥層臺聳金碧絕頂摩淨綠下界誠可悲南朝紛在目焚香入古殿待月出深竹稍覺天籟寂自傷人事促宗雷此相遇偃仰隨所欲清論月輪低閑吟茗花熟一生如土梗萬慮皆桎梏永願事潛師窮年此棲宿


偶來人境外心賞幸隨君古殿烟霞夕深山松桂薰巖花點寒溜石磴掃春雲清淨諸天近喧塵下界分名僧康寶月上客沈休文共宿東林夜清猿徹曙聞


居與鳥巢鄰日將巢鳥親多生從此住久集得無身樹老風終夜山寒雪見春不知諸祖後傳印與何人


不見明居士空山旦寂寥白蓮吟次缺香靄坐來消泉冷無三伏松枯有六朝何時石上月相對論逍遙


山頭戒險路幽映雲巗側四面青石林一峰苔蘚色松風靜復起月影開還黑何乘夜來殊非晝所得


三休尋磴道九杪步雲霓躔澗臨江北郊原極海西沙平瓜步出樹遠綠楊低南指晴天外青峰是會稽


躋險入幽深翠微含竹殿泉聲無休歇山色時隱見潮來雜風雨梅花成霜霰一從方外遊頻覺塵心變


養花天氣近平分瘦馬來敲白下門時色未開山意遠春容猶淡月華昏琅琊冷落存遺跡籬落稀踈帶舊村此地幾經人聚散只今王謝獨名存


明家不要買山錢施作清池種白蓮松檜老依雲外地樓臺深鎖洞中天風經絕頂廻踈雨石倚危屏挂落泉欲結茅菴伴師住肯饒多少薜蘿烟


虛牕殘燭明欹枕旅懷清永夜起松籟滿山疑雨聲吟餘閑景象道勝小榮名鐘罷星河曙悠悠廻斾旌


棲霞山後峰天開一巖秀中有坐禪人形容竹栢瘦饑飡巖下松渴飲巖上溜愛步巗室前白雲起孤岫


昔我問阿育驅神作道塲如何震旦國重見鐵輪王變幻從僧語依微盡佛光那堪事勢盡千古但蒼凉


仲璋感先志諸王貪夙因雕鎪慚伎倆刊削減嶙峋千佛本非佛一身猶幻身雲門括出後黃面少精神


探奇直上最高峰亥逕懸崖信短笻萬壑松篁霾虎豹半江風雨挾蛟龍蒼茫不辨前朝寺縹緲時聞下界鐘共識浮生無住着蒲團相對坐從容


入山不必深清淨不必禪但得時休沐胸中無掛纏出郊信獨往遇物無不鮮春風翼新麥翠浪生平田川原互藹藹我行亦翩翩翩翩不覺遠遂至攝山前谷口暗柳葉東峰抽暝烟僧定人已寂欲借片雲眠一


一春不自得結念茲山遊偶爾乘吾暇不及呼朋儔行隨日色遠食借僧厨幽梵響起夕警轉覺身世浮自昔明徵君抗志在茲丘生前寶高尚死後空名留何况去來跡倐如水上漚聚散非一處淼淼無停流山川豈有待神理自相求暫寄亦不惡久住亦不優朝霞朝已代夕靄夕還收且問前時菊今日還在不物化已如此主者為誰謀二


曉鐘罷清夢靈境淡營慮攬衣欲登山林外有人語遲之携手行望望烟霞去咲飲白鹿泉拄頰雲生處石骨欲上天半為佛所據鷲嶺如在茲短笻聊可御嶫走鋒稜飄翩同翥望中一點白江上千帆曙溪谷合沓廻風嵐互吞茹奇變盪人心一行一佇步不知古來人多少同斯趣三


雙林初剏跡六代自垂名古塔無全影踈鐘尚舊聲佛頻掘地得僧偶卓泉生漫復追興廢忘言在化城一


不意窮登嶺能遠矚江金焦微露影吳楚屢分邦日落波心鏡風吹邑際艭平生懷跌宕揮手信難降二


平生懷異草幾度攝山行今日相逢處長林共聽鶯蒼松入雲冷白鹿引泉清一片徵君石能留出世名

