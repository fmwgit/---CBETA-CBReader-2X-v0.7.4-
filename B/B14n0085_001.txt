大藏經補編數位版, No. 85 憨山大師年譜疏註

曹溪蠱毒． 飲者皆喪． 大師飲之． 銷盡諸瘴。 指撮舍利． 康祖之貪． 貪不為我． 此心何慙。
弘法得罪． 命如絲單． 千里瘴嶺． 芒鞋蹋徧。 雷道岧嶤． 颶風正高． 鉢瓶孤逝． 舌相昭昭。
南粵魍魎． 白日鼓掌． 我若無心． 菩薩影響。 有心應之． 康祖愚癡． 章甫適越． 其誰不疑。
石頭之別． 肝膈冰冷． 丁生吹火． 寫康祖影。 緣影得心． 心亡性冥． 大用無常． 鐘以眼聽。
根塵主客． 收放夢醒． 掌擎寶塔． 牢山之頂。


宏法曹溪． 慧命續斷。 相機說法． 巨弊消散。 護國安民． 功高文憲。 沒後肉身． 不壞不變。
粵贛相爭． 歸曹溪畔。 六祖七祖． 彰諸時諺。 增煇佛日． 為法城塹。 著述宏博． 日月光燦。
大藏流通． 惜祇少半。 遺佚者多． 時或出現。 六詠妙偈． 筆法遒健。 文義超妙． 愈讀愈煥。
三百餘年． 幸無殘欠。 佛子契真． 得諸滬店。 欲表鴻猷． 特作手卷。 祈光題辭． 以彰法範。
遂為略述大綱． 以期後哲聞見。


威威堂堂． 澄澄湛湛。 不設城府． 全無崖岸。 氣蓋乾坤． 目撐雲漢。 流落今事門頭． 不出威音那畔。
無論為俗為僧． 肩頭不離扁擔。 若非佛祖奴郎． 定是覺場小販。 不入大冶紅鑪．
誰知他是鐵漢。 只待彌勒下生． 方了者重公案。


偉貌豐神． 堅勇大勢。 空定凝神． 光明初霽。 憂在法門． 禍福寧計。 掣電奔雷． 德山臨濟。
密用潛行。 圜中海際。 知之者．謂是隻手擎天． 不知者．謂是英雄蓋世。 誰思其必處於非宗非教．即教即宗之間．
終不與時流同逝。


現佛現祖． 嫡宗嫡教。 傳曹溪衣． 寫楞伽照。 龍門海印． 清涼竅妙。 歷劫肉身． 一方雙到。


