大藏經補編數位版, No. 160 金陵梵剎志


晨登瓦官閣極眺金陵城鍾山對北戶淮水入南榮漫漫雨花落嘈嘈天樂鳴兩廊振法鼓四角吹風箏杳出霄漢上仰攀日月行山空霸氣滅地古寒陰生寥廓雲海晚蒼茫官觀平門餘閶闔字樓識鳳凰名雷作百山動神扶萬栱傾靈光何足貴長此鎮吳京


人言橫江好我道橫江惡一風三日吹倒山白浪高于瓦官閣


置酒延落景金陵鳳凰臺長波寫萬古心與雲俱開昔時有鳳鳥鳳鳥為誰來鳳凰已去久正當今日回明君越羲軒天老坐三台豪士無所用彈琴醉金東風吹山花安可不盡杯六帝沒幽草深宮冥綠苔置酒勿復道歌鐘但相催


鳳凰臺上鳳凰遊鳳去臺空江自流吳宮花草埋幽逕晉代衣冠成古丘三山半落青天外二水中分白鷺洲總為浮雲能蔽日長安不見使人愁


詔許辭中禁慈顏赴北堂聖朝新孝理祖席倍輝光內帛擎偏重官衣着更香淮陰新夜驛京口渡江航春隔雞人晝秋期鷰子凉賜書誇父老壽酒樂城隍看畫曾飢渴追蹤恨淼茫虎頭金粟影神玅獨難忘


下盤雲跡上雲浮偶逐僧行步步愁暫憩已知須用意漸來爭忍不廻頭煙中樹老重江晚林鐸風輕四境秋懶指臺城更東望鵲飛龍鬬盡荒丘


登高始覺太虛寬白雪須知唱和難雲度鎻牕金榜濕月移珠箔水精寒九天星象簾前見六代城池直下觀唯有上層人未到金烏飛過拂闌干


嵯峨壓洪泉岝峉撑碧落宜哉秦始皇不驅亦不鑿上有布政臺八顧皆城郭山蹙龍虎徤水黑螭蜃作白虹欲吞人赤驥相煿爍畵棟泥金碧石路盤墝埆倒挂哭月猿危立思天鑿池養蛟龍栽桐棲鸑鷟梁間燕教雛石罅蛇縣殼養花如養賢去草如去惡日晚嚴城鼓風來蕭寺鐸掃地驅塵埃剪蒿除鳥雀金桃帶葉摘綠李和衣嚼貞竹無盛衰媚柳先搖落塵飛景陽井草合臨春閣芙蓉如佳人回言似調謔當軒有直道無人肯駐脚夜半鼠勃窣天陰鬼松孤不易立石醜難安着自憐啄木鳥去蠹終不錯晚風吹梧桐樹頭鳴嚗嚗峨峨江令石青苔何淡薄不話興亡事舉首思渺邈吁嗟未到此褊劣同尺蠖籠羨鳬毛猛虎愛蝸角一日賢太守與我觀槖籥徃徃獨自語天帝相唯諾風雷偶不來寰宇銷一略我欲烹長鯨四海為鼎鑊我欲取大鵬天地為矰安得生羽翼雄飛上寥廓


摩娑石柱蘚痕斑亡國如鳩去不還無復切雲三百尺空傳風鐸在人間


危臺飄盡碧梧花勝地凄凉屬楚家鳳入紫雲招不得木魚堂殿下饑鴉


經月疎行臺上路秣陵城郭忽秋風馬嘶衛霍空營裏螢起齊梁廢苑中野寺舊曾開玉帳翠華今不幸離宮小儒記得興隆事閑對山僧說魏公


高臺不見鳳凰遊浩淼長江入海流舞罷青娥同去國戰殘白骨尚盈丘風搖落日催行棹潮擁新沙換故洲結綺臨春無處覔年年芳草向人愁


經臺香梵幾登臨江左名山歲月深三界磬流花塢合六朝松偃石牕陰金函新賜袈裟地寶筏重開薝蔔林但得頭陀分罽席青門堪了白雲心


昔時瓦官閣高與天崢嶸業火一燒盡不能燒却萬古名蓮花比丘苦緣薄傾鉢誅茆覆簷角不見如來减刼時丈六金身亦不惡

