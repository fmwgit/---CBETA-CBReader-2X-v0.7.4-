大藏經補編數位版, No. 193 吳都法乘

無量香莊嚴 具足菩薩道 成就如來香


齒白齊密猶珂雪 佛德無邊如大海 無限玅寶積其中
智慧德水鎮常盈 百千勝定咸充滿 足下輪相皆嚴飾
轂輞千輻悉齊平 手足縵網徧莊嚴 猶如鵝王相具足
佛身晃耀等金山 清淨殊特無端匹 亦如玅高功德滿
故我稽首佛山王 相好如空不可測 逾於千日放光明
皆如燄幻不思議 故我稽首心無着



我誦光明經自得三昧力舉起便周圓何用高聲覔一日三百部日輪猶未出見者總生疑我自心堅實


我觀佛大藏五千四十八卷帙最浩繁上人閉關坐焚香手自書纔淂什之一可當一大藏云何當一藏精處得圓滿究竟一字無此心不着故大眾大解無亦復不解有彼岸有無間不能津筏誰能展卷誦不發菩提心心悟轉諸品是名無文字實有文字在手寫功德多當貯旃檀函永鎮此名剎


苦娑婆速止貪貪是娑婆餓鬼緣身非有况家園黃金世界寶花欄輕衣美膳來自然諸善上人好容顏行樹重重繞流泉歸去來速止貪


苦娑婆莫懷嗔嗔是娑婆蛇虎因無一法可當情生死由來為愛憎蓮花世界喜茵蒀念佛念法念聖僧惡言醜貌不見誾飛行自在如秋雲歸去來莫懷嗔


苦娑婆勿更癡癡是娑婆繫縛資集苦因當斷之緣生緣滅何足疑常樂我淨有阿彌一聞玅法同金錍阿鞞跋致破見思如日當空暗除歸去來勿更癡


靈晨肇四序鄉霄煥三辰莊情革麄慮研幾燭痕塵擁誠滿震旦躋此清慧門榮光挾元氣鬱然賁初春


一身共憂生垂垂凋我年輕舟亂晴海波瀾動如烟禍福不自布出之者吾身苦端促營鬼永劫成崩淪


上善運靈覺朗然炳津梁空有交映跡驅我之福庭並識雖同奔智者受天慶推心屏危殆靈貺來無央


朗旦天人清惠唱興自然宛轉玉毫際慈深如欲言繩繩理禪務不以异物遷末宗獲自金地昭微因


心口俱不佛三途受苦極口佛心不佛善惡依然積心佛口不佛凡情莫能測口佛心亦佛西方唾手得


石火光中着腳電光影裡翻身當塲燒却皮袋踏碎毘盧項露出本來面目千聖莫有知名只觧自問自諾休言無臭無聲


世法如此久住何為咄自了漢爾來為誰靡寄不去靡去不辭三負逋二舍宅何之僉云勇决撒手當機懷寶走疾遲則或知漸遠安步諒莫我追添薪颺燼一夥鈍師厥有憨公名憨則宜幸無眼質此頑皮牢籠一世宥遁盡歸冤頭債主對面難欺賊後安弓我言似遲肯來明此證佐在茲不然牛馬多生無期灌灌告爾是大慈悲


這四大非四大眾生未死病先來這漢十年無破敗不言舌不懷不聽耳不懷不視眼不壞不動身不壞不弄精魂不揑怪這回方見真持戒要與人天插箇標何妨牢獄還些債咄債已還有甚待端端坐待老夫來打破從前舊皮袋一道神光火電飛風流鐵漢今疎快

