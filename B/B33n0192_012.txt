大藏經補編數位版, No. 192 釋文紀


在昔龍種今也童真業化游方罔識厥津高會維那研微盡神發揮幽賾導達天人


時無並后道不二司龍潛兜率按轡候時翳翳長夜懷而慕思思樂朗旦屬想靈期並初學記


精粗事阻始末理通捨事就理即朗祛蒙惟此靈覺因心則崇四等極物六度在躬明儲寢孰是化初夕滅雙樹豈還本無眇眇遠神遙遙安如願言來期免茲淪湑


惟此大覺因心則靈垢盡智照數極慧明三達非我一援羣生理阻心行道絕形聲


若人仰宗性遺慮以定養慧和理斯附爰初四等終然十住渉求至矣在外皆去


厭苦情多兼物志少如彼化城權可得寶誘以涅槃救爾生老肇元三車翻乘一道


水性本無泡激流遂聚沫即異成貌狀消散歸虛壑君子識根本安事勞與奪愚俗駭變化橫復生欣怛


性內相表狀非炎安知火新新相推移熒熒非向我如何滯著人終歲迷因果


生分本多端芭蕉知不一含萼不結核敷花何由實至人善取譬無宰誰能律莫昵緣合時當視分散日


幻工作同異誰復謂非真一從逝物過既往亦何陳謬者疑久近達者皆自勿起離合情會無百代人


覺謂寢無知寐中非無見意狀盈眼前好惡迭萬變既悟眇已往惜為浮物戀孰視娑婆盡寧當非赤縣


影響順形聲資物故生理一旦揮霍去何因得像似羣有靡不然昧漠呼自己四色尚無本八微欲安恃


泛濫明月隂薈蔚南山雨能為變動用在我竟無取俄已就飛散豈復將攢聚諸法既無我何由有我所


倏爍驚電過可見不可逐恒物生滅後誰復覈遲速慎勿留空念橫使神理恧已道易孚忘情長之福


法藏長王宮懷道出國城願言四十八弘誓拯羣生淨土一何妙來者皆清英頹年欲安寄乘化必晨征


仰尋形識俯探理類採聲知律拔茅覩彚物以靈異人以智貴即是神明觀鑒意謂爰初在稚慧心夙察吐噏芳華懷抱日月如彼蘭苑風過氣越如彼天倪雲披光發求名約身規操束己儻或愚世曾未近似生以意泰意管生理孰是歡慰程鄭趙李家畜金繒才練藝技驤首揮霍繁絃綺靡酒娛調促意妍服侈朝迫景曛夕忌星徙悠悠白日淒淒良夜年往歡流厭來情舍苦樂迴終卒代謝棄而更適生速名借誰能易奪何術推移精粗渾濟善惡叅差即心有限在理莫規試覈眾肆庶獲所窺道家躓近羣流缺遠假名恒誰傍義豈反獨有兼忘因心則善傷物沈迷羨彼驅遣變服京師振錫廬頂長別榮兾永息幽嶺舍華襲素去繁就省人苦其難子取其靜昬之視明即愚成絕智之秉情對理斯涅吝既弗祛滯亦安拔子之矜之為爾苦節節苦在己利貞存彼以明闇逝以慈累徙欲以援物先宜濟此軫情違終然理是梁鴻攜妻荷蓧見子雞接人行歌通已於世曰高於道殊鄙始見法師獨絕神理形壽易盡然諾難判乘心即化棄身靡歎懷道彌厲景命已晏矜物辭山終息旅館嗚呼哀哉魂氣随之延陵已了鳶螻同施漆園所曉委骸空野豈異豈矯幸有遺餘聊給蟲鳥嗚呼哀哉緬念生平同幽共深相率經始偕是登臨開石通澗剔柯疏林遠眺重叠近矚嶇嶔事寡地閒尋微探賾何句不研奚疑弗析帙舒軸卷藏拔紙襞問來答往俾日餘夕沮溺耦耕夷齊共薇跡同心歡事異意違承疾懷灼聞懣悲孰云不痛零淚霑衣嗚呼哀哉行久節移地邊氣改終秋中冬踰桂投海永念伊人思深情倍俯謝常人仰愧無待嗚呼哀哉

