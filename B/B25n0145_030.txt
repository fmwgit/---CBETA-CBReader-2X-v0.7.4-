大藏經補編數位版, No. 145 天目中峰廣錄

天目中峯和尚廣錄卷第三十

達磨之東 憂言多窮 獨此不遺 曰心之宗
是故妙師 高蹈天目 右海左江 以表遐矚
師子巖巖 置死為關 孰當吾鋒 有造無還
惟幻住叟 登中據最 示則絕學 無依無外
千偈瀾 夫豈好言 昏蒙錮深 抉提孔艱
如彼疾 勝邪並受 有大醫王 為出一手
焫砭塗摩 擣嚼鍊烹 紛然百為 因病以生
疾除醫已 言亦如是 得本不迷 何有一字
悲願深弘 智覺所惇 受職度人 鬱乎法雲
法雲彌天 有斯溥 恊于皇風 永填終古


孤禪行坐虎豹羣 延敵死關駐孤軍
神機觸著身火焚 濯以甘露洗垢氛
有幻一人奪鼓旗 正令一下千騶馳
定目不睹轅門麾 摩尼寶王燄輪持
如日始出榑桑枝 光雲照耀千須彌
崩騰輳赴無中邊 百舍重趼走莫前
來者駴汗命髮懸 幻以鑪錘烹金鉛
其出躍治流炎煙 不缺則折非龍泉
廼復煆擣而煉烹 爰肉爾骨死以生
醍醐上味投寶缾 蘂香珠幢帝網纓
一一芬馥而光明 問師何由執神樞
一切入一亦無餘 隂裨國程鞏皇圖
天子南面味道 五朝恩光鬱扶輿
號尊國師章異恩 賜書入藏開蒙昏
揭若日月行崐崘 又如大海涵乾坤
俾人盡證毗耶門 正宗的的萬子孫
億劫師言永長存



竟日巍然萬慮忘　脊梁節節是純鋼　待教七箇蒲團破　却與空生較短長


鏌鎁橫按碧油幢　叱咤神威孰敢當　若是定乾坤好手　到來那肯犯鋒鋩


我扣華鯨汝便來　區區運水及搬柴　為憐逐隊隨羣者　伸手從人覓草鞋


兩度煩他展鉢盂　舌頭誰不辨精麤　醍醐毒藥渾休問　粒米還曾齩著無


通身脫下笑擡眸　一片雲霞浸碧流　久雨不晴難曬　從教張在屋簷頭


蕩盡從前垃圾堆　依然滿地是塵埃　等閒和柄都拋却　五葉曇華帚上開


當胷义手去還來　多少闍黎踏破鞋　金地遶旋知幾帀　老僧一步不曾擡


薩怛他了悉度提　浩浩潮音播口皮　清磬一聲齊側耳　子規啼血染華枝


紫金足下寶華壇　多少人來展布單　既自倒時還自起　不知誰覺腦門寒


團團相聚火爐頭　商略溈山水牯牛　一語忽投人拍手　滿天霜月下西樓


捩轉面門爺不識　瞠開眼孔佛難親　一條性命先拌却　要做心空及第人


叅禪渾似齩生鐵　齒破脣枯未肯休　力盡忽然和口破　舌頭拖地始風流


三條椽下睡魔窟　七尺單前散亂坑　笑倒憍陳如上座　驢年將會快平生


工夫切勿墮空閒　念念拌身透祖關　一剎那間成斷滅　依前鐵壁又銀山


上人忒殺不留情　和我先師共箇名　何似也吹無孔笛　教他千里外聞聲


妄談般若罪無涯　項上先擔生鐵枷　清淨法身膿滴滴　令人追憶老玄沙


十萬八千家未遠　六根四大病何多　撥開眼裏瞳人看　當體潛消佛與魔


叢林衰替不堪憑　少室兒孫沒路行　肚裏有禪須吐却　莫留毫髮誤平生


山中無路不須來　病足難禁著草鞋　寸步未離言見了　如何真箇到忘懷


眼見耳聞元不隔　晝明夜暗絕商量　本來成現何多事　切忌當機自覆藏


七佛如來陳佃戶　五千餘卷舊砧基　稻華香熟黃雲老　多少兒孫自不知


簷頭密布蜘蛛網　砌下高堆曲蟮泥　達磨眼睛渾不顧　尋常讀作一聮詩


秋雲片片秋空闊　秋葉沉沉秋雨寒　林下野人難曬　眉毛終日不曾乾


五色花貍與赤斑　南泉拭眼動慈顏　太阿斬斷虛空骨　白血橫流滿雪山


青鞋布襪道人家　兩眼何曾肯著華　飯裏忽逢砂一粒　無端彈破半邊牙


眼前何是復何非　好把龜毛一貫之　撞著燈籠穿不透　是非築殺老闍黎


睡到五更無箇夢　籬根壁底亂吟　夜來拾得鐵酸餡　撆在牀頭鼠不侵


起引來勾要到官　吏曹磨勘事多端　誰云欵出囚人口　得箇驢兒便喜歡


宿雨洗空三伏暑　曉風吹動一天秋　四時遷謝承誰力　疑殺溈山水牯牛


一種秋砧幾樣聲　為憐深夜最堪聽　老婆腕力無多子　斷續渾如搗不成


掛帳不須尋閉日　出行何用揀良時　了知蚊蚋非他物　家舍途中百事宜


一聲幽鳥到前　白髮老僧驚晝眠　走下竹牀開兩眼　方知屋外有青天


為人散亂現威儀　千劫渾如坐片時　白日未曾輕動著　西風吹白兩莖眉


多生業累入胞胎　合水和泥與麼來　極目境緣遮道眼　未知何處得忘懷


舉心盡屬輪回業　動念無非生死根　要與太虛無向背　常吞一箇鐵渾侖


聦明盡解諸家語　英俊橫吞四庫書　這箇念頭如未瞥　口開都是費分踈


貧窮致賤富生驕　等是無明火自燒　倐忽報緣顛倒轉　方知一點不相饒


貪榮冒寵日怱怱　行到窮途興轉濃　半點便宜非外得　無端虧殺主人公


逆之則怒順之歡　天下人情沒兩般　肯信順窮還逆至　眼開休把自心瞞


夢眼未開重做夢　青天白日黑漫漫　靈臺幸是無遮蓋　不識何緣轉自瞞


四序循環暖復寒　獼猴深戀六華村　耳聲眼色曾無暇　念念那知是死門


把一片心迷得盡　又於迷處起規模　自纏自縛誇能所　笑倒西天碧眼胡


飢來喫飯冷添衣　三尺之童也共知　一箇話頭明歷歷　如何開眼恣愚癡


口喃喃地說青黃　自謂高才壓當行　話著主人公分上　到頭一點不承當


衰殘忽忽二毛斑　骨雞皮澀又酸　老與病來呈伎倆　笑他皮袋有多般


業緣牽引入娑婆　百歲光隂一剎那　換面改頭無了當　野田添得髑髏多


髑髏未冷氣猶抽　尚把青銅照兩眸　將謂百年多少事　徒增幻海一浮漚


茶傾三奠復三奠　一箇髑髏燒不乾　業識又鑽皮袋去　鐵人聞也骨毛寒


火燒水浸與沙埋　白骨曾經幾度來　早不回光休歇去　又如何要巧安排


三百六十骨節　東拄西撑竪又橫　不做一回枯得盡　又來行了又來行


男兒不肯受人欺　意氣英豪也大奇　衣底有珠渾不顧　萬般都是喫便宜


一條大路如弦直　開眼人人緫現前　彼此不知緣底事　更無人肯賦歸田


閻羅王是真彌勒　向鑊湯中轉法輪　輥到聖凡情盡處　直教無法可相親


愛網空虛欲海乾　千門萬戶是司南　塵塵與麼相親者　方不謬稱除饉男


生死且無僧與俗　性真那有悟和迷　伽陀寫寄同叅者　杜宇聲乾日又西

