大藏經補編數位版, No. 135 蒲室集


荊州之野千山千川并吞割據粵自古先天醜其德厭聞腥羶生碩師示厥化權人之好德如達于泉弗壅弗流注彼靈淵孰倡于宗遠承西乾教以言宣行律心禪師居是山講道一貫有神居讓席北面克昌于世禪祖弈弈教闢于垣禪即其室道無授受人期於悟廓乎自性咸獲于素我祖在上爾徒在下疇續厥緒維珍與鑄遭時聖明作我中興無曰完矣有德是承承于皇元其覆如天天之無窮吾道其有終


鴻濛之先茲山位焉禪祖是居避難而遷既遷而復爾後世守物囿於化孰圖其久復性之初不與化盡天地一漚古今一眴大定安安神用無方埏埴萬類挈摧八紘維忍與通拮据靡勞庶幾不磨勒銘山阿


國之食貨資於東南郵傳星馳朝吳暮燕萬千騎水陸會同昔危而安今絕而通巖巖之石我礪我砥孰先履之相君至止君之憂民如援其溺輔以吾道迺喣迺翼天嗇其施天下痛之我心匪石敢負所知霖潦夜驚鼉吟風作我安如山禪定寂若寂而恒用人躋壽域于以闡教于以報國


人愛其身莫不至死而營葬圖久百世其初何來其卒何往愛恩相繆化為槁壤其不化者反置不問不有大聖吾何以訓維性昭昭物我均以汩于情明於是明久不渝善其操縱雖不遺情情亦妙用泰於其師盡厥施報匪稱于禮疇表傳道維理與珍荷眾猶己我給我供靡間生死死生之變先哲所畏誰能超然一念三際大河東奔高丘如屯左城右山繚之崇垣琢石以表我銘是鎸太虛同體不變不遷


大明之升照物靡遺欽若文皇明燭隱微惟演之道格于　上知身退不勝于宗有輝泰之崇覆簣之積潮江湯湯其源滭沸不有萬間歸視蓬蓽爾居孔安爾徒秩秩如鳳如麟粲若在眼伐鼓鐘萬卷有踐天人儼臨雨華如剪作我訓辭睨而不遠


太白之峰東海隅海天倒影青夫渠茲山角立名與俱禪祖有道天為徒青衣下與群童趨願奉頮盥掃除華燈瓔千氍毹浮雲變時世殊石龕禪榻随烟蕪游錫倀倀歸無家下苦淋潦上陟砠載徙載構予拮据嗟亦勞止予非愚予惟爾徒寧爾居無思無營游化初旋斡萬有歸一無挈攜天地循其樞庶幾爾祖道不孤何用琬琰千金摹言之不及吾能書


長江西來萬馬奔鯨呿鼇如雲屯天開九華揚大旂導以列戟嚴重閽禪老燕坐浮奫淪樓閣倒影扶桑暾撞鐘伐鼓交人天像嚴物禮孔殷瓔盖華金珠銀螺唄間作襍笑言劇辨颷發喝雷震千偈之海波如幻所作駭見聞非見聞者吁弥尊氣育萬物胚乾坤化周六合靜者神爾徒伐石刊不泯惟勞可書言可傳與師之道長俱存

