大藏經補編數位版, No. 2 華嚴經疏論纂要(第47卷-第85卷)

雨妙華旛及幢蓋 香鬘瓔珞與寶衣 無量無邊千萬種 悉以摩尼作嚴飾


一切見者兩足尊 哀愍眾生現神力 令此種種諸天樂 普發妙音咸得聞


各有四洲及大海 須彌鐵圍亦復然 悉見在中無迫隘 一毛端處有六趣 三種惡道及人天
諸龍神眾阿脩羅 各隨自業受果報 於彼一切剎土中 悉有如來演妙音 隨順一切眾生心
為轉最上淨法輪 剎中種種眾生身 身中復有種種剎 人天諸趣各各異 佛悉知已為說法
大剎隨念變為小 小剎隨念亦變大 如是神通無有量 世間共說不能盡


時解脫月復請言 今此眾會皆寂靜 願說隨次之所入 第八地中諸行相


為求勝智登八住 功德成就恆慈愍 智慧廣大等虛空


無成無壞無盡轉 離有平等絕分別 超諸心行如空住


住於此地不分別 譬如比丘入滅定 如夢度河覺則無 如生梵天絕下欲


世間惑燄猶熾然 當念本願度眾生 悉使修因趣解脫 法性真常離心念 二乘於此亦能得
不以此故為世尊 但以甚深無礙智 如是人天所應供 與此智慧令觀察 無邊佛法悉得成
一念超過曩眾行 菩薩住茲妙智地 則獲廣大神通力 一念分身徧十方 如船入海因風濟


六趣眾生身各別 及以眾寶微塵數 以智觀察悉無餘 菩薩能知一切身 為化眾生同彼形
國土無量種種別 悉為現形無不徧 譬如日月住虛空 一切水中皆現影 住於法界無所動
隨心現影亦復然 隨其心樂各不同 一切眾中皆現身 聲聞獨覺與菩薩 及以佛身靡不現
眾生國土業報身 種種聖人智法身 虛空身相皆平等 普為眾生而示作


慈光普照除眾惑 一念所獲諸三昧 百萬世界微塵等 諸所作事悉亦然 願力示現復過是
菩薩第八不動地 我為汝等已略說 若欲次第廣分別 經於億劫不能盡


十種聖智普觀察 復順慈悲作眾業


所有佛法皆成就 持戒不動如須彌 十力成就不動搖 一切魔眾無能轉


諸佛護念天王禮 密迹金剛恆侍衛 此地功德無邊際 千萬億劫說不盡


