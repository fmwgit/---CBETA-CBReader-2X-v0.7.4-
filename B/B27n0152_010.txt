大藏經補編數位版, No. 152 普濟玉琳國師語錄


人人毛孔間有無量如來刻刻出現某人已證此乎趙州云文彩已彰


我識觀音文彩未彰面目現在文彩已彰面目現在若向文彩未彰前供養只供養得一半向文彩已彰後供養只供養得一半且道作麼生供養得全如人飲水冷煖自知


潛磬谷并汾苦寒遷報恩楊岐冰雪生平不肯人慣用白雲入磨房之機印證小廝兒誰是普化震臺山之鐸沿流不止問如何見過於師許嗣他


山僧事先師未久即獲入室自後愈近愈遠如天之不可階愈入愈深如海之不可汲惟此不能自已者先師嘗掀髯曰類己後代兒孫切莫造次


兩山耳立一湖鏡眠道人出入其間袈裟帶碧煙


未出芙蓉城通身佛法既入磬山室滿面慚惶十餘年前拈條白棒欲人人得知好惡十餘年後目睹雲霄一任人七顛八倒龜毛拂子欲流傳未入門前分付了咄離婁公輸難分白皂


者漢淛東淛西有湖南湖北有三台五臺有四海八荒有有處共見共聞秪有一處人不聞見他日好為人點眼


斕斑戒衣破布衲蒲團獨坐千巖雪如何四海苦叅尋面滿寒灰膓火熱


終身苦行一味退休知音相見白雲頭缾無儲粟不知憂


道是天目老漢好與三十拄杖道不是天目老漢也好與三十拄杖且道作麼生道得恰好西塢岑寂千峰月祖墖焚香立雪人


隱居風範依然在說法堂前任草生莫謂門庭能閴寂從來此道少人行


一竹一木拳石簣泥匪奢匪儉是吾是師


岡兮南北坡兮東西風月師履雨雪吾衣


誰問西來意神前空酒臺狂蹤媿蜆子冷卻楮爐灰


清月炤涼簟幽人傳素瓷上林華夜發簫管酒成池獨有遐征客無勞涇渭岐


澹蕩寒烟古木孤懸雪浪輕帆只在尋常行處杳然萬壑千嵒


一葉千溪水三盂六月霜逢人不舞棹高臥對斜陽


二因一有一亦莫守致一居士請大哮吼


有一僊兮睡布被裡入被尋伊滿頭尿矢


扶起法堂拆卻佛殿昔許爾聞今便眼見


方寸之樹生石柱底放華一葉覆徧大地


雲情自反覆闊闊海天空蹋著無私地從教順逆風


幸見先師無恙日亦聞先祖住龍池光明坦直求諸己貽厥孫謀世莫知


風穴淚多誰告語雲庵慮切自嗟吁攀蘿更上千峰頂火種深埋面壁跌


明月入窗三尺雪松風拂簟一天濤夜來有客中庭立不負嵩山折葦勞


快活道人今是我饑來喫飯困來眠先師公案未曾了手把遺書仔細看


多年水浸石入火可成灰易落撩天鷂難教鴨聽雷


身心無一事穩臥汛揚州名利長安道閒人兩度遊


寄形天地間飲食唯接氣翛然等箇人明此澹泊意


無才合恬退有志學修持十善嚴三業二愚省獨知利親唯自利隨佛肯他隨尖屋千峰裡留賢助種葵


病餘二百日自八月十有九日登舟即病至今三月二十有八日卻二百有二十日矣何幸得生還視此河淮水終身樂在山


壬辰歸報恩了卻先師案小艇破重波勞歌視雲漢辛丑返大雄萬壑恣游玩一笻為知己三生綠蘿幔倦飛鳥知還飯檗味永澹


自肯住山年半百橫拈楖細槎摩誰來隔嶺知擒縱透過當門火一爐


天地同根萬物一體本來面目無彼無此如何世人迷頭認影以強凌弱戕他肥己止殺己善救生彌良自利利人大祥之祥一士如此士士皆然一邑如此邑邑皆然舉世如此現在樂邦


純一死屍觀修行有一半別樣強惺惺知君錯打算


喜頭生白髮任徑長蒼苔少室九年壁雪腰人自來


歲餘餘此日白髮又迎春九鼎絲懸脈耐寒辨偽真


生平專為法不留心世智報恩請住持淳子汝應去為人如為己行解應無二正道開三玄邪宗破一句拶出破砂盆扶起於菟睡大海傳大海今古不容墜少林衣法傳東山閒閒地


年臻七十始開堂慣自將身入眾藏今日寶華王座上烏藤痛處好宣揚


有心支大廈天奪此良材寬闢門前徑拈華應再來


我本忘世世幸我忘世不我忘安安庸遷我不忘世勞勞入廛世我兩忘獨樂名園


世甲先我周剗草亦不後如何三十年殷勤吾左右中台峰集霞斷崖布水吼巍巍獅子巖一關萬象足倚徙松與石入室兩童壽有志學前賢白雲澹相守


今年岑寂異尋常獨與空生細較量爐雪凝寒因病目家風孤逈不開堂石中有玉人爭鑿沙裡無油我肯忙一語徑庭頻棒喝償錢僦屋古來揚


青山吾丈室白雲吾匡床饑渴指懸雪榾柮吾衣裳頭陀安樂行金仙無何鄉


嵯峨嵯峨壁峙壁峙嵯峨懸葢壁峙肅所瀠洄泉潤潺湲澗止耽耽鳥巢高人坐起雨餘晴海縹緲浮紫我來仰止縳屋師耳半榻一扉月明千里懷想當年雲從濟濟巍巍不顯蕩蕩難名貽厥孫謀有言無聲


吾父四十七忝多十三年吾母七十一其間四千日六十過彈指七十來瞬息郝鄉古佛後幾人百二十繼往與開來日乾復夕惕屋取蔽風雨食惟止饑渴欲成枯木侶先與之安逸火烈人知畏惠愛非姑惜莖虀毒似鴆六月庭盈雪燕越話同風眉目不相識教外別傳文字不立微妙法門兄呼迦葉正法眼藏破砂盆一喝耳聾聞吐舌從來此道出常情試看先宗底標格


憎愛胸中盡是非眼底空泥牛入海後聚散問漚風


難難難是利人難猛念嵩山面壁寒中毒五番甘隱忍待來刃臂覓心安達摩大師


慧命絲懸九鼎危同塵混俗自知時蟠桃千載一回熟頗耐尋常風雪欺六祖大師


當時若有人堪語何忍惟將石作徒一傳眾咻成話至今明眼許誰乎生公法師


祖宗圖記傳千古憎妬流言盡一時假使舌根隨火燼是非畢竟有誰知明教嵩和尚

