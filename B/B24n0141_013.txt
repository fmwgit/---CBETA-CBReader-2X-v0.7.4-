大藏經補編數位版, No. 141 嵩山少林寺輯志


歸去嵩山道煙花覆青草草綠山無塵山青楊柳春日暮松聲合空歌思殺人


月出嵩山東月明山益空山人愛清景散髮臥秋風風止夜何清獨夜草蟲鳴仙人不可見乘月近吹笙絳脣吸靈氣玉指調真聲真聲是何曲三山鸞情昔去落塵俗願言聞此曲今來臥嵩岑何幸承幽音神仙樂吾事笙歌銘夙心


家住箕山下門枕潁川濱不知今有漢唯言昔避秦琴伴前庭月酒勸後園春自得中林士何忝上皇人


憶昔王子晉鳳笙遊虛空揮手弄白日安能戀青宮豈無嬋娟子結念羅帷中憐壽不貴色身世兩無窮


吾愛鬼谷子青谿無垢氛囊括經世道遺身在白雲七雄方龍鬬天下亂無君浮榮不足貴遵養晦時文舒可彌宇宙卷之不盈分豈徒山木壽空與麋鹿群


信彼稱靈石居然狎遁棲徘徊承翠巘斌駁溪夕隂起層岫清景半虹蜺風來應嘯阮波渡可琴稽僕也潁陽客望彼空思齊倘見山人至簪蒿且杖藜


家臨清溪水溪水遶盤石綠蘿四面垂褭褭百餘尺風泉度絲管苔蘚鋪茵席傳聞潁陽人霞外漱靈液忽枉巖中翰吟臥朝復夕何當遂遠遊物外逋客


侵晨發洛城城中歌吹聲畢景至緱嶺嶺上煙霞生草樹饒野意山川多古情大隱德所薄歸來可退耕


雨從箕山來倏與飄風度晴明西峰日綠縟南溪樹此時客精廬幸蒙真僧顧入清淨理妙斷往來趣意得兩契如言盡共忘諭觀化靜不動聞鳥懸可悟向夕聞天香淹留不能去


洛橋瞻太室期子在雲烟歸來不相見孤賞弄寒泉與君闊松石於茲二十年田公謝昭世韓子祕幽埏憶昔同携手山棲接二賢笙歌入玄地詩酒坐寥天舊友悉零落罷琴私自憐遊者非藥誤餐霞意可全為余理還策相與事靈仙


崖口眾山斷嶔崟聳天壁氣衝落日紅影入春潭碧錦繢織苔蘚丹青畫松石水禽泛容與巖華飛的皪微路從此我來恨于役惆悵情未已群峰暗將夕


抱琴登絕壑伐木泝清川路極意謂盡勢迴趣轉綿人遠草木秀山雲影鮮余負海嶠情自昔微尚然彌曠十餘載今來宛仍前未窺仙源極獨進野人船時攀乳竇憩屢薄天牕眠夜絃響松月朝楫弄苔泉因冥象外理永謝區中緣碧潭可遺老丹砂堪學仙莫使馳光暮空令歸憐


聞君訪遠山躋險造幽絕眇然青雲境觀奇彌年月登嶺亦泝溪孤舟事沿越崿嶂傅彩翠崖磴互欹缺石林上攢叢金澗下明滅捫壁窺丹井梯苔瞰乳穴忽枉巖中贈對翫未嘗輟殷勤獨往事委曲煉藥說邀余名山期從爾泛海渤歲晏秉夙心斯言匪張設


聞有獨往客拂衣捐世心結忻薄枉渚撰念縈舊林經亘去崖合冥綿歸壑琪樹環碧彩金潭生翠隂洄弄沙榜危仄眺明岑夕聞桂裏猿曉翫松上禽雜珮蘊孤袖瓊敷綴雙衿我懷滄洲想懿爾白雲吟秉願理方叶存期跡易尋茲言庶不負為報巖中琴


仙遊度潁水訪隱同元君忽遺蒼生望獨與洪崖群卜地初晦跡興言且成文顧北山斷前瞻南嶺分遙通汝海月不隔嵩丘雲之子合逸趣而我欽清芬舉跡倚松石談笑迷朝曛終願狎青鳥拂衣棲江濆


故人棲東山自愛丘壑美青春臥空林白日猶不起松風清襟袖石潭洗心耳羨君無紛喧高枕碧霞裏


吾將元夫子異姓為天倫本無軒裳契素以煙霞親嘗恨迫世網銘意俱未伸松柏雖寒苦羞逐桃李春悠悠市朝間玉顏日緇磷所共重山嶽所得輕埃塵精魄漸蕪穢衰老相憑因我有錦囊訣可以持君身當餐黃金藥去為紫陽賔萬事難並立百年猶崇晨別爾東南去悠悠多悲辛前志庶不易遠途期所遵已矣歸去來白雲飛天津


春華滄江月秋色碧海雲離居盈寒暑對此長思君思君楚水南望君淮水北夢魂雖飛來會面不可得疇昔在嵩陽同衾臥羲皇綠蘿笑簪丹壑賤巖廊晚途各分析乘興任所適僕在鴈門君為峨眉客心懸萬里外影滯兩鄉隔長劒復歸來相逢洛陽陌陌上何喧喧都令心意煩迷津覺路失託勢隨風以茲謝朝列長嘯歸故園故園恣閒逸求古散縹帙久欲入名山婚娶殊未畢人生信多故世事豈惟一念此憂如焚悵然若有失聞君臥石門昔契彌敦方從桂樹隱不羨桃花源高鳳起遐曠幽人跡復存松風清瑤瑟溪月湛芳樽安居偶佳賞丹心期此論


尋幽無前期乘興不覺遠蒼崖渺難涉白石忽欲晚未窮三四山已歷千萬轉寂寂聞猿愁行行見雲高松上好月空谷宜清秋壑古雪在石斷寒泉流峰巒秀中天登眺不可盡丹丘遙相呼顧我忽而哂遂造窮谷間始知靜者閒留歡達永夜清曉方言還


黃東南來寄書冩心曲倚松開其緘憶我腸斷續不以千里遙命駕來相招中逢元丹丘登嶺宴碧霄對酒忽思我長嘯臨清飇蹇余未相知茫茫綠雲垂俄然素書及解此長渴饑策馬望山月途窮造階墀喜茲一會面若覩瓊樹枝憶君我遠來我歡方速至開顏酌美酒樂極忽成醉我情既不淺君意方亦相知兩相得一顧輕千金且向山客笑與君論素心


家本紫雲山道氣未淪落沉懷丹丘志冲賞歸寂寞朅來遊閎荒捫涉窮禹鑿夤緣泛湖海偃蹇涉廬霍憑雷躡天弄景憩霞閣且欣登眺美頗愜隱淪諾三山曠幽期四嶽聊所託故人憩嵩潁高義炳丹雘滅跡遺紛囂終言本峰壑自矜林湍好不羨朝市樂偶與真意并頓覺世情薄爾能折芳桂吾亦采蘭若拙妻好乘鸞嬌女愛飛提攜訪神仙從此鍊金藥


明主訪賢逸雲泉今已空二盧竟不起萬乘高其風河上喜相得壺中趣每同滄洲即此地觀化游無窮水落海上青背覩方蓬與君弄倒景攜手凌星虹


神仙多古貌雙耳下垂肩嵩嶽逢漢武疑是九疑仙我來采菖蒲服食可延年言終忽不見滅影入雲煙喻帝竟莫悟終歸茂陵田


送別枯桑下凋葉落半空我行懵道遠爾獨知天風誰念張仲蔚還依蒿與蓬何時一杯酒更與李膺同


吾祖吹槖籥天人信森羅歸根復太素群動熙元和炎炎四真人摛辯若濤波交流無時寂楊墨曰成科夫子聞洛誦誇才才故多為金好踊躍久客方蹉跎道可束賣之五寶溢山河勸君還嵩丘開酌眄庭柯三花如未落乘興一來過


何處可為別長安青綺門胡姬招素手延客醉金樽臨當上馬時我獨與君言風吹芳蘭折日沒鳥雀喧舉手指飛鴻此情難具論同歸無早晚潁水有清源君思潁水綠忽復歸嵩岑歸時莫洗耳為我洗其心洗心得真情洗耳徒買名謝公終一起相與濟蒼生


我有萬古宅嵩陽玉女峰常留一片月挂在東溪松爾去掇仙草菖蒲花紫茸歲晚或相訪青天騎白龍


二室凌青天三花含紫煙中有蓬海客宛疑麻姑仙道在喧莫染跡高想已綿時餐金鵝蕊屢讀碧苔篇八極恣遊憩九垓常周旋下瓢酌潁水舞來伊川還歸空山上獨拂秋霞眠蘿月挂朝鏡松風鳴夜絃潛光隱嵩嶽鍊魄棲雲幄霓裳何飄飄鳳吹轉綿邈願同西王母下顧東方朔紫書倘可傳銘骨誓相學


得道凡百歲燒丹唯一身悠悠孤峰頂日見三花春白翠微裏黃精幽澗濵始知世上客不及山中人仙境若在夢朝雲如可親何由覩顏色揮手謝風塵


靈谿氛霧歇皎鏡清心顏空色不映水秋聲多在山世人久疎曠萬物皆自閒白鷺寒更浴孤雲晴未還昔時讓王者此地閉玄無以躡高步凄凉林壑間


東林氣微白寒鳥忽高翔吾亦別茲去北山歸草堂仲冬正三五日月遙相望蕭蕭過潁上朧朧辨少陽川冰生積雪野火出枯桑獨往路難盡窮隂人易傷傷此無衣客如何度雪霜


解薜登天朝去師偶時哲豈惟山中人兼負松上月昔同遊止身雲霞末開軒臨潁陽臥視飛鳥沒好依盤石飯屢對瀑泉歇理齊小狎隱道勝寧外物舍弟官崇高宗兄此削髮荊扉但灑掃乘閒當過拂


吾弟東山時心尚一何遠日高猶自臥鐘動始能飯領上髮未梳牀頭書不卷清川興悠悠空林對偃蹇青苔石上淨細草松下軟牕外鳥聲閒階前虎心善徒然萬象多澹爾太虛緬一知與物平自顧為人淺對君忽自得浮念不煩遣


張弟五車書讀書仍隱居染翰過草聖賦詩輕子虛閉門二室下隱居十年餘宛是野人野時從漁父漁秋風日蕭索五柳高且疎望此去人世渡水向吾廬歲晏同攜手只應君與予


設守兔垂釣伺遊鱗此是安口腹非慕隱淪吾生好清靜蔬食去情塵今子方豪蕩思為食人我家南山下動息自遺身入鳥不相亂見獸皆相親雲霞成伴侶虛白侍衣巾何事須夫子邀予谷口真


太室三招提其趣皆不同不同非一趣况是天遊宮雙嶺前夾門閣道復橫空寶坊若花積宛轉不可窮流泉自成池青松信饒風秋宴景氣晶明丹素功近將隱者鄰遠與西山通大師假慧照念以息微躬


真人上清室乃在中峰前花霧生玉井霓裳畫列仙念茲宮故宇多此地新泉松栢有清隂薜蘿亦自妍一聞步虛子又話逍遙篇忽若在雲漢風中意泠然


林色與溪古篁引幽翠山樽在漁舟棹月情已醉始窮清源口壑絕人境異春泉滴空崖萌草坼隂地久之風榛寂遠聞樵聲至海鴈時獨飛永然滄洲意古時青冥客滅迹淪一尉五子躊躇心豈其紛埃事岑信所剋濟北余乃遂齊物意己會息肩理猶未卷舒形性表脫略賢哲議乘月期角巾飯僧嵩陽寺


舊居山下偏識山雲處士久不還見雲如見君別來逾十秋兵馬日紛紛青谿開戰塲黑谷屯行軍遂令巢由輩遠逐麋鹿群獨有南澗水潺湲如昔聞


結廬對中嶽青翠常在門遂耽水木興盡作漁樵言頃來闕章句但欲閒心魂日色隱空谷蟬聲喧暮村曩聞道士語偶見清淨源隱几閱吹葉乘秋眺歸根獨遊念求仲開徑招王孫片雨下南澗孤峰出東原栖遲慮益淡脫略道彌敦野藹晴拂枕客帆遙入軒尚平今何在此意誰與論佇立雲去盡蒼蒼月滿園


草堂近少室夜靜聞風松月出陵尖照見十六峰九月山葉赤谿雲淡秋容火點伊陽村煙嵩角鐘尚子不可見蔣生難再逢勝愜只自知佳趣為誰濃昨詣山僧期上到天壇東向下望雷雨雲間見回龍久與人群疎轉愛丘壑中心淡水木會興幽魚鳥通稀微了自釋出處乃不同况本無宦情誓將依道風


五渡谿上花生根依兩崖二月尋片雪願秦人家上見懸崖崩下見白水湍仙人彈碁處石上青蘿盤無處求玉童翳翳惟林巒前谿遇新月聊取玉琴彈


巢許在嵩潁陶唐不得臣九州尚洗耳一命安能親綿邈數千祀丘中誰隱淪朝遊公卿府夕是山林人蒲帛揚側陋薜蘿為搢紳九重念入夢三事思降神且設庭中燎寧窺泉下人


皇運偶中變長虵食中土天蓋西北傾眾星隕如雨胡塵動地起千里聞戰鼓死人成為阜流血草莽策馬何紛紛捐軀抗豺虎甘心赴國難誰謂荼葉苦天子初受命省方造區宇斬鯨安溟波截作天柱三微復正統五玉歸文祖不圖漢官儀今日忽再覩升高望京邑佳氣連海浦寶歊景雲明堂舞干羽虎臣頗激昂奔走爭禦侮腐儒著縫掖何處議鄒魯西上轘轅山丘陵橫今古和風蒸萬物臘月春靄吐得為太平人窮達不足數他日遇封禪著書繼三五


坐憶山中人窮棲事南畝煙霞相親外墟落今何有郎作賦年陶令辤官後達生貴自適良願固無負田取潁水流樹入陽城口歲暮憂思盈離居不堪久


息駕依松嶺高閣一攀緣前瞻路已窮既詣喜更延出巘聽萬籟入林濯幽泉鳴鐘生道心暮空雲煙獨往雖蹔適多累終見牽方思結茅地歸息期暮年


同心而早世天道亦何論獨有山陽宅平生永不諼青溪引白鳥流涕弔芳蓀蔓草入空室叢篁毀垣舊遊還在眼神理更忘言唯見東山月人亡不去門


威鳳翔紫氛孤雲出寥天奇彩與幽姿縹緲皆自然嘗聞陶唐氏亦有巢許全以茲聳風俗豈必效羈牽大君遂群方左史蹈前賢振文去朝市賜告歸林泉滑和固難久循性得所便有名皆畏途無事乃真詮舊壑窮杳冥新潭漾淪漣巖花落又開山月缺復圓輕策逗蘿徑幅巾凌翠煙機閒魚鳥狎體和芝术鮮四皓本避難二疏猶待年况今寰宇清復此髮玄顧慙纓上塵未絕區中緣齊竽終自退心寄嵩峰巔


巖谷不自勝水木幽奇多朔風入空曲徑流無大波迢逗難盡參差勢相羅雪霜有時洗塵土無由和潔冷誠未厭晚步將如何


出曲水未斷入山更重泠泠若僊語皎皎多異容萬響不相雜四時皆自濃日月互分照雲霞各生峰久迷向方理逮茲聳前蹤


戚戚抱幽獨晏晏沈荒居不聞新歡笑但覩舊詩書藝蘗意彌苦耕山食無餘定交昔何在至戚今或疎薄俗易銷歇淳風難久舒秋蕪上空堂寒槿落枯渠薙草恐傷蕙攝衣自理鋤殘芳亦可餌遺秀誰忍除徘徊未能去為爾涕漣如


先生五嶽遊文熖藏金日下過時人間空落影常言一粒藥不墮生死境何當列禦去問仙人請


夜夢上嵩山獨攜藜杖出千巖與萬壑遊覽皆周畢夢中足不病健是少年日既悟神返初依然舊形質始知形神內形病神無疾形神兩是幻夢悟俱非實晝行雖蹇澀夜步頗安逸晝夜既平分其間何得失


高秋灞滻路遊子多慘戚君於此地行獨以尋春色文章滿人口高第非苟得要路在長安歸山為客□□□□□狂歌罷嘆息我豈無故山千里同外國


長安清渭東游子跡重重此去紅塵路難尋君馬蹤昔時輕一別漸老貴相逢應戀嵩陽住嵩陽饒古松


朝吾自嵩山驅駕遵洛汭逶迤轘轅側仰望山際王子謝時人笙歌此賔帝仙材夙所稟寶位焉足繫為迫丹霄期闕流蒼生惠高蹤邈千載遺廟今一詣肅肅生風雲森森列松桂大君弘至道層構何壯麗稽首環金壇焚香陟瑤砌伊余超浮俗塵慮久已閉况復清夙心蕭然叶真契


雄雄天之中峻極聞維嵩作鎮盛標格出雲為雨風瑞時物不癘順澤年多豐加高冠四方視秩居三公明朝虔昭報頒祀歲嚴恭署祝御札詔賢導宸衷皇皇三寸守馨德清明躬肅徒奉蘭沐竟夕玉華東星漢耿齋戶松泉寒壽宮具修諒蠲吉曙色猶蔥端儀大圭立興俛聲玲瓏挹瓚椒桂馥奏金巖壑空靈歆若有答髣髴傳祝工卒事不遑偃勝奇紛四叢朝霞破林嶂錯落間蒼紅動息形似蟻玄黃氣如籠奔傾千萬狀群岳安比崇日月襟袖捧人天道路通冥搜必殫竭躋覽忘崎穹踏翠遍諸剎趣綿步難終浮丘仙袂接謝公屐齒窮龍潭應下瞰九曲當駭容龍門計東豁三臺有何蹤金像語奚應玉人光想融瑤漿與石髓清骨宜遭逢况是降神處跡惟申甫同周翰已洽論伊衡亦期功誠富東山興須陟中台庸勉促旋騑軫未可戀雲松散材事即異期為卜一峰


懷玉泉戀仁者寂滅真心不可見空留影嵩巖下寶玉四海轉千輪金曇百粒送分身山中二月娑羅會虛唄遙遙愁思人我念過去微塵刼與子禪門同正法雖在神仙蘭省間常持清淨蓮花葉來亦好去亦好了觀車行馬不移當見菩提離煩惱


王子喬愛神仙七月七日上賔天白虎搖瑟鳳吹笙乘騎雲氣噏日精噏日精長不歸遺廟今在而人非空望山頭草草露濕人衣


下嵩山兮多所思攜佳人兮步遲遲松間明月長如此君再遊兮復何時


日云暮兮下嵩山路連綿兮松石間出谷口兮見明月心徘徊兮不能還


良遊晼晚兮月呈光錦路逶迤兮山路長王孫不留兮歲將晏嵩巖仙草兮為誰芳


元丹丘愛神仙朝飲潁川之清流暮還嵩岑之紫煙三十六峰長周旋長周旋躡星虹身騎飛龍耳生風橫河跨海與天通我知爾遊心無窮


山為宅兮草為堂芝蘭兮葯房羅蘼蕪兮拍薜荔荃壁兮蘭砌靡蕪薜荔兮成草堂隂隂邃兮馥馥香中有人兮信宜常讀金書兮飲玉漿童顏幽操兮不易長


天門豁兮仙臺聳傑屹崪兮零澒湧窮三休兮曠一觀忽若登崐崙兮中期汗漫仙聳天開兮倒景臺鯊顥氣兮軼囂埃皎皎之子兮自獨立雲可朋兮赮可吸曾何榮辱之所及


紫巖隈兮青磎側雲松煙蔦兮千古色芳靃蘼兮蒙蘢幽人構館兮在其中靃蘼蒙蘢兮開樾館臥風霄兮坐赭旦粵有賔兮時戾止樵蘇不兮清談已永歲終朝兮常若此


臨泱漭兮背青熒吐雲煙兮合窅冥怳欻翕兮沓幽靄意縹緲兮群仙會窅冥仙會兮枕煙庭竦魂形兮凝視聽聞夫至誠必感兮祈此巔契顥氣養丹田終彷像兮覯靈仙


水攢衝兮石叢聳煥雲錦兮噴洶湧苔駮犖兮草夤緣芳兮瀨濺濺水石攢叢兮雲錦淙波連珠兮文沓峰有絜員者媚此幽漱靈液兮樂天休實獲我心兮夫何求


霏微隂壑兮氣騰虹迤危磴兮上凌空青霞杪兮紫雲垂鸞歌鳳舞兮吹參差鸞歌鳳舞兮期仙磴鴻駕迎兮瑤華贈山中人兮好神仙想像聞此兮欲升煙鑄月煉液兮竚還年


靈磯盤礡兮溜奔錯漱冷風兮鎮冥壑研苔滋兮泉珠潔一飯一憩兮氣想滅磷漣清淬兮滌煩磯靈仙境兮仁智歸中有琴兮徽以玉峨峨湯湯彈此曲寄聲知音兮同所欲


青崖隂兮月磵曲重幽疊邃兮隱淪躅草拊綿兮翠蒙蘢當其無兮庭在中當無有用兮翠庭神可谷兮道可冥有幽人兮張素琴白玉徽兮綠水音德之愔兮澹多心


嵐氣肅兮巖翠冥室隂虛兮戶芳迎披蕙帳兮促蘿筵談空空兮覈元元蕙帳蘿筵兮洞元室祕而幽兮真可吉返自然兮道可冥澤妙思兮草玄經結幽門兮在黃庭


水碧色兮石金光灩熠熠兮濙湟湟泉葩映兮煙蔦臨紅灼灼翠隂隂翠相鮮兮金碧潭霜天洞兮煙景涵有幽人兮好冥絕炳其煥兮凝其潔悠悠千古兮長不滅


少室眾峰幾峰別一峰晴見一峰雪隔城半山連青松素色峨峨千萬重過景斜臨不可道白雲欲盡難為容行人與我翫幽境北風切切吹衣冷惜別浮橋駐馬時舉頭試望南山嶺


嵩陽道士餐柏實居處山花對石室心窮伏火陽精丹口誦淮王萬畢術自言神訣不可求我師聞之玄圃遊出入彤庭佩金印承恩赫赫如王侯雙峰樹下曾受業應傳肘後長生法吾聞仙地多後身安知不是具茨人玉膏清冷瀑泉水白雲谿中曰方此從今不見數十年鬢髮顏容只如是先生捨我欲何歸竹杖黃裳登翠微當有巖前白蝙蝠迎君日暮雙來飛


不到嵩陽動十年舊時心事已徒然一二故人不復見三十六峰猶眼前夷門二月柳條色流鶯數聲淚沾臆鑿井耕田不我招知君以此忘帝力山人好去嵩陽路惟余眷眷長相憶


白鬚宗孫侍坐時願持壽酒前詞鄙詞何所擬請自邊城始邊城貴者李將軍戰鼓遙疑天上聞屯田布錦周千里牧馬攢花溢萬群白雲本是喬松伴來遶青營復飛散三聲畫角咽不通萬里蓬根一時斷豐州聞說似凉州沙塞晴明部落稠行客已去依獨戍主人猶自在高樓夢親旌斾何由見每值清風一回面洞裏先生那恠遲人天無路自無期砂泉丹井非同味桂樹榆林不並枝吾翁身殊得計地仙亦是三千歲莫著戎衣期上清東方曼倩逢人輕


黃昏慘慘天微雪脩竹坊西鼓聲絕張生馬瘦衣且單夜扣柴門與我別媿君冐寒來別我為君沽酒張燈火酒酣火暖與君言何事入又出答云前年偶下山四十餘月客長安長安古來名利地空手無金行路難朝遊九城陌肥馬輕裘欺殺客暮五侯門殘茶冷酒愁殺人春明門門前便是嵩山路幸有雲泉容此身明日辤君且歸去


伊川別騎灞岸分筵對三春之花月覽千里之風烟望青山兮分地見白雲兮在天寄愁心于尊酒愴離緒于清絃共握手而相顧各銜悽而黯然


登天門兮坐盤石之磷前漎漎兮未平下漠漠兮無垠紛窈窕兮巖倚披以鵬翅洞膠葛兮峰稜層以龍鱗松移岫轉左變而右易風生雲起出鬼而入神吾亦不知其靈恠如此願遊杳冥兮見羽人重曰天門兮窮崇合兮攢藂松萬接兮柱日石千尋兮倚空晚隂兮足風夕陽兮赭紅試一望兮奪魄况眾妙之無窮


層巖遠接天絕嶺上棲煙松低輕蓋偃藤細弱絲縣石明如挂鏡苔分似列錢蹔策為龍杖何處得神仙


山牕遊玉女澗戶對瓊峰巖頂翔雙鳳潭心倒九龍酒中浮竹葉杯上冩芙蓉欲驗山家賞唯有風入松


洞壑仙人館孤峰玉女臺空濛朝氣合窈窕夕陽開荒澗含輕雨虛巖應薄雷正逢鸞與歌舞出天來


長歌遊寶地徙倚對珠林鴈風霜古龍池歲月紺園澄夕霽碧殿下秋隂歸路煙霞晚山蟬處處吟


帳殿鬱崔嵬仙遊實壯哉曉雲連幕捲夜火雜星回谷暗千旗出山鳴萬乘來扈遊良可賦終乏掞天材


紺宇橫天室鑾指帝休曙隂迎日盡春氣抱巖流空樂繁行漏香煙薄綵斿玉膏從此泛仙馭接浮丘


翼翼高旌轉鏘鏘鳳輦飛塵銷清蹕路雲濕從臣衣白羽搖丹壑天營逼翠微芳聲耀千古四海警宸威


蹔幸珠筵地俱憐石瀨清泛流張翠幕拂迥挂紅旌雅曲龍調管芳尊蟻泛陪歡玉座晚復得聽金聲


複道開行殿鉤陳列禁兵和風吹鼓角佳氣動旗旌後騎天苑前山入御營萬方俱下拜相與樂昇平


王子賔仙去飄颻笙飛徒聞滄海變不見白雲歸天路何其遠人間此會稀空歌日云暮霜月漸微微


昔年江上別初入亂離中我住匡山北君之少室東信來經險道詩半憶皇風何事猶高臥巖邊夢未通


穠華從婦道釐降諸侯河漢天孫合瀟湘帝子遊雎方作訓鳴鳳自相求可歎凌波迹東川遂不流


舜華徂北渚宸思結南陽綬哀榮備遊軒寵悼彰三川謀遠日八水宅連岡無復秦樓上吹簫下鳳凰


獨步人何在嵩陽有故樓歲寒問耆舊行縣擁諸侯林莽北彌望沮漳東會流客中遇知己無復越鄉憂


行乏憩余駕依然見汝墳洛川方罷雪嵩嶂有殘雲曳曳半空裏溶溶五色分聊題一時興因寄盧徵君


誤入花源裏初憐竹逕方知仙子宅未有世人尋舞過閒砌飛猿嘯密林漸通玄妙理得坐忘心


出谷未停午至家日已曛瞻山下路但見牛羊群樵子暗相失草蟲寒不聞衡門猶未掩佇立望夫君


陶令辤彭澤梁鴻入會稽我尋高士傳君與古人齊雲臥留丹壑天書降紫泥不知楊伯起早晚向西


自得中峰住林亦閉經秋無客到入夜有僧還暗澗泉聲小荒岡樹影閒高牕不可望星月滿空山


閟宮凌紫微芳草閉閒扉帝子復何在王孫遊不歸春風鳴玉珮暮雨拂靈衣豈但湘江口能令懷二妃


遺廟肅隂隂孤峰映綠林步隨仙路遠意入道門澗水流年月山雲變古今袛聞風竹裏猶有鳳笙音


洛陽為此別攜手更何時不復人間見袛應海上期清溪入雲木白首臥茅茨共惜盧敖去天邊望所思


清川長薄車馬去閒閒流水如有意暮禽相與還荒城臨古渡落日滿秋山迢遞嵩山下歸來且閉


羽客北山尋草堂松徑養神宗示法得道不知心洞戶逢雙履寥天有一琴更登玄圃上仍種杏成林


中峰青苔壁一點雲生時豈意石堂裏得逢焦鍊師爐香淨棐案松影閒瑤墀拜受長年藥翩西海期


飛閣青雲裏先秋獨早凉天花映近月桂拂簷香華嶽三峰小黃河一長空聞指歸路煙處有垂楊


野店臨官路重城壓御隄山開灞水北雨過杜陵西歸夢秋能作鄉書醉嬾題橋回忽不見征馬尚聞嘶


中峰鍊金客昨日遊人間葉縣鳬共去葛陂龍蹔還春雲湊水秋雨懸空山寂寂青谿上空餘丹竈閒


南地隨緣久東林幾歲空暮山門獨掩春草路難通作梵連松韻焚香入桂叢唯將舊瓶鉢寄白雲中


步入招提路因之訪道林石龕蒼蘚積香徑白雲雙樹含秋色孤峰起夕隂屧廊行欲遍回首一長吟


馬疲盤道峻投入招提雨急山溪漲雲迷嶺樹低凉風來殿角赤日下天西偃腹虛簷外林空恣鳥啼


與君相識處吏隱在墻東啟閉千門靜逢迎兩掖通罷官多暇日肄業有儒風歸去塵寰外春山蘭桂叢


世業嵩山隱雲無四隣藥爐燒姹女酒甕貯賢人晚日華隂霧秋風函谷塵送君從此去鈴閣少談賔


今日看嵩洛回首嘆世間榮華急如水憂患大於山見苦方知樂經始愛閒未聞籠裏鳥飛出肯飛還


三十六峰晴雪消嵐翠生月留三夜春引四山行遠草初含色寒禽未變聲東巖最高石唯我有題名


雙剎夾虛空緣雲一逕通似從忉利下如過劒門中燈火光初合笙歌曲未終可憐獅子坐昇出淨名翁


一剎古岡南孤鐘撼夕嵐客閒明月閣僧閉白雲菴野立枯枿天龍吟淨潭因知無生理合自此中探


坐來叢木大誰見入巖年多病長留藥無憂亦是禪搘牀移片石舂粟引高泉盡願求心法逢誰擬即傳


江外立千岑還歸少室吟地閒緱嶺月迥洛城砧石竇垂寒乳松枝長別琴他年瀑泉下亦擬置家林


先生顓頊後得道自何人松柏卑于壽兒孫老身夜峰頂曙寒澗洞中春戀此逍遙境雲間不見親


四十年高夢生涯指一丘無人同久住有對冥修草雜芝田出泉和石髓流更嫌庭樹老疑是世間秋


豈易訪仙蹤雲蘿千萬重他年來卜隱此境願相容亂木林中路山望裏鐘見君琴酒樂首興何慵


琴堂連少室故事即仙蹤樹老風聲壯山高臘濃雪多庭有鹿縣僻地無鐘何處留詩客茅簷倚後峰


中峰半夜起忽覺有青冥此界自生雨上方猶有星樓高鐘尚遠殿古像多靈好是潺湲水房房伴誦經


藥力資蒼鬢應非舊日身一為嵩嶽客幾洛陽人冰縫瓢探水雲根斧斷薪西往來熟誰得水銀銀


禪客歸山意山定易安清貧修道苦孝友別家難雲路尋溪轉花宮映嶽看到時松暮松月向人寒


三山十洞光玄籙玉嶠金巒鎮紫微均露均霜標勝壤交風交雨列皇畿萬仞高巖藏日色千尋幽澗浴雲衣且駐歡筵賞仁智琱鞍薄晚雜塵飛


三陽本自標靈紀二室由來獨擅名霞衣霞錦千般狀雲峰雲岫百重生水炫珠光遇泉客巖懸石鏡厭山精永願乾坤符睿算長居膝下屬歡情


奇峰嶾嶙箕山北秀岹嶢嵩鎮南地首地何曾擬天目天台倍覺慙樹影蒙籠鄣疊岫波聲洶湧落懸潭□願紫宸居得一永欣丹扆御通三


此地巖壑數千重吾君駕□乘龍掩映光含翡翠參差石影芙蓉白日將移衝疊巘玄雲欲度礙高峰對酒鳴琴追野趣時聞清吹入長松


宸暉降望金輿轉仙路崢巆碧洞幽羽仗遙迎鸞駕帷宮直坐鳳麟洲飛泉灑液恒疑雨密樹含凉鎮似秋老臣預陪玄圃宴餘年方共赤松遊


六龍驤首曉駸駸七聖陪軒集潁隂千丈松蘿交翠幕一丘山水當鳴琴青鳥白雲王母使垂藤斷葛野人心山中日暮幽巖下泠然香吹落花


雲車遙裔三株樹帳殿交隂八桂藂磵嶮泉聲疑度雨川平橋勢若晴虹叔夜彈琴歌白雪孫登長嘯韻清風即此陪歡遊閬苑無勞辛苦向崆峒


羽蓋龍旗下絕冥蘭除薜幄坐雲扃鳥和百籟疑調管花發千巖似畫屏金竈浮煙朝漠漠石牀寒水夜泠泠自然碧洞窺仙境何必丹丘是福庭


琱輿藻衛擁千官仙洞靈谿訪九丹隱曖源花迷近路參差嶺竹掃危壇重崖對聳霞文駮瀑水交飛雨氣寒日落宸襟有餘興徘徊周矖駐歸鑾


二室三塗光地險均霜揆日處天中石泉石境恒留月山鳥山花竸逐風周王久謝瑤池賞漢主懸慙玉樹宮別有祥煙伴佳氣能隨輕輦共


金臺隱隱陵黃道玉輦亭亭下絳雰千種岡巒千種樹一重巖壑一重雲花落風吹紅的歷藤垂日晃綠葐蒀五百里內賢人聚願陪閶闔侍天文


洞口仙巖類削成泉香石冷晝含清龍旗畫月中天下鳳管披雲此地迎樹作帷屏陽景翳芝如宮闕夏凉生今朝出豫臨玄圃明日陪遊向赤城


玉洞幽尋更是天朱霞綠景鎮韶年飛花藉藉迷行路囀鳥遙遙作管絃霧隱長林成翠幄風吹細雨即紅泉此中碧酒恒參聖浪道崐山別有仙


碧淀紅涔嶂閒淙嵌洑岨洊成灣琪樹琁娟花未落銀芝窟咤露初還八風行殿開仙牓七景飛輿下石張蔦席雲平圃讌焜煌金記蘊名山


山中別有神仙地屈曲幽碧澗垂巖前蹔駐黃金輦席上還飛白玉巵遠近風泉俱合雜高低雲石共參差林壑偏能留睿賞長天莫遽下丹曦


九旗雲布臨嵩室萬騎星陳集潁川瑞液含滋登禹膳飛流薦響入虞絃山扉野逕朝花積帳殿帷宮夏連微臣獻壽迎千壽願奉堯年億萬年


金輿旦下綠雲衢綵殿晴臨碧澗隅谿水泠泠雜行漏巖煙片片遶香仙人六膳調神鼎玉女三漿捧帝壺自昔汾陽紆道駕何如太室覽真圖


離宮祕苑勝瀛洲別有仙人洞壑幽巖邊樹色含風冷石上泉聲雨秋鳥向歌筵來度曲雲依帳殿結為樓微臣昔忝方明御今日還陪八駿遊


無著天親弟與兄嵩丘蘭若一峰晴食隨鳴磬巢烏下行踏空林落葉聲迸水定侵香案濕雨花應共石牀平洞長松何所有儼然天竺古先生


仙官欲往九龍潭旄節朱幡倚石龕山厭天中半天上洞穿江底出江南瀑布杉松常雨夕陽蒼翠忽成嵐借問迎來雙白已曾衡嶽送蘇眈


迢迢此恨杳無涯楚澤嵩丘萬里賖岐路別時驚一葉雲林歸處憶三花秋天蒼翠寒飛雁古堞蕭條晚噪鴉他日山中逢勝事桃源洞裏幾人家


三峰花畔碧堂懸錦里真人此得仙玉醴纔飛西蜀雨霓裳欲向大羅天綵雲不散燒丹竈白鹿時藏種玉田幸入桃源因去世方期丹訣一延年


故向箕山訪許由林泉物外自清幽松上挂瓢枝幾變石間洗耳水空流綠苔唯見遮三徑青史空傳謝九州緬想古人增嘆息颯然雲樹滿巖秋


聞逐樵夫閒看棋忽逢人世是秦時開雲種玉嫌山淺渡海傳書怪遲隂洞石幢微有字古壇松樹半無枝煩君遠示青囊籙願得相從一問師


野煙秋水滄茫遠禪境真機去住閒雙樹為家思舊壑千花成禮寒山洞宮曾向龍邊雲徑應從鳥外還莫戀本師金谷地空門無處復無


開元遺曲自凄凉况近秋天調是商愛者誰人唯白尹奏時何處在嵩陽迥臨山月聲彌怨散入松風韻更長子晉少姨聞定怪人間亦便有霓裳


喜逢二室遊仙子厭作三川守土臣舉手摩挲潭上石開襟抖擻府中塵他日終為獨往客今朝未是自由身若言尹是嵩山主三十六峰應笑人


山屐田衣六七賢搴芳踏翠弄潺湲九龍潭月落杯酒三品松風飄管絃強健且宜遊勝地清凉不覺過炎天始知駕乘雲外別有逍遙地上仙


孤策遲洛水湄孤禽嘹唳幸人知嵩嶽望中常待我河梁欲上未題詩新秋愛月愁多雨古觀逢仙看盡棋微眇此來將敢問鳳凰何日定歸池


曾居少室黃河畔秋夢長懸未得回扶病半年離水石思歸一夜隔風雷荒齋幾遇僧眠後晚菊頻經鹿踏來燈下此心誰共說傍松幽徑已多苔


醉烏帽髮如絲曾看仙人一局棋賔館有魚為客久鄉書無雁到家遲緱山住近吹笙廟湘水行逢鼓瑟祠今夜月明何處九疑雲盡綠參差


曾是巢由棲隱地百川唯說潁源清微波乍向雲根出去浪遙衝雪嶂橫萬木倚簷踈榦直群峰當戶曉嵐晴臨川試問堯年事猶被封人勸濯纓


子晉鸞飛古洛川金桃再熟賀郎仙三清樂奏嵩丘下五色雲屯御苑前朱頂舞低迎絳節青鬟歌對駐香軿誰能白晝相悲哭太極光隂幾萬年


疎鐘細響亂鳴泉客省高臨似水天嵐翠暗來空覺潤澗茶餘爽不成眠越僧寒立孤燈外嶽月秋當萬木前張邴宦情何太薄遠公外有池蓮


三山浮海倚蓬瀛路入真元險盡平華表千年孤語人間一夢晚蟬鳴將龍逐虎神初定積火焚心氣漸清見說嵩陽有仙客欲持金簡問長生


苔徑縈景漸分翛然空界靜埃氛一聲疎磬過寒水半壁危樓隱白雲雪下石龕僧在定日西山木鳥成羣幾來吟嘯立朱檻風起天香處處聞


浩氣含真玉片輝著書精義入玄微洛陽紫陌幾曾醉少室白雲時一歸松雪月高唯煙嵐秋霽到人稀知君濟世有長策莫問滄浪隱釣磯


未明先見海底日良久遠雞方報晨古樹含風常雨寒巖四月始知春中天氣爽星河近下界時豐雷雨均前後登臨思無盡年年改換往來人


碧洞幽巖獨息心時人何路得相尋養生不說憑諸藥適意惟聞在一琴石逕掃稀山蘚合竹軒開晚野雲他年功就期飛去應笑吾徒多苦吟


福地隂陽合仙都日月開山川臨四險城樹隱三臺伏檻排雲出飛軒遶澗參差凌倒影瀟灑軼浮埃百果珠為實群峰錦作苔懸蘿暗疑霧瀑布響成雷方士燒丹液真人泛玉杯還如問桃水更似得蓬萊漢帝求仙日相如作賦才自然金石奏何必上天台


陪鑾遊禁苑侍賞出蘭闈雲偃攢峰蓋霞低插浪旂日宮疏澗戶月殿啟巖扉金輪轉金地香閣曳香衣鐸吟輕吹發幡搖薄霧霏昔遇焚芝火山紅迊野飛花臺無半影蓮有全輝寔賴能仁力攸資善逝威慈緣興福緒於此歸依風枝不可靜泣血竟何追


御路中嶽天營接下都百靈無後至萬國競前驅文衛嚴清蹕幽仙讀寶符貝花明漢果芝草入堯厨濟濟衣冠會喧喧夷夏俱宗禋仰神理刊木望山途撫己貧非病時來本不愚願陪丹鳳輦率舞白雲衢


妙域三時殿香巖七寶宮金繩先界道玉柄即談空喻筏知何極傳燈竟不窮彌天高義遠初地勝因通理詣歸一處心行不二中有無雙惑遣真俗兩緣同摘葉疑焚翠投花若散紅網珠遙暎日簷鐸近吟風定沼寒光素禪枝暝色蔥願隨方便力長冀釋塵籠


藩戚三雍暇禪居二室隈忽聞從桂苑移步踐花臺敏學推多藝高譚屬辯才是非寧滯著空有掠嫌猜五術幽機暢三番妙鍵開味同甘露灑香似遡風來砌古留方石池清辨火灰人尋洲返月逐虎谿企躅瞻飛蓋攀游想渡杯願陪為善樂從此去塵埃


大君畢能事端扆樂成功運與千齡合歡將萬國同漢酺歌聖酒韶樂舞薰風河洛榮光遍雲煙喜氣通春華頓覺早天澤倍知崇草木皆沾被猶言不在躬


罷吏今何適辤家方獨行嵩陽入歸夢潁水半前程聞道淮陽守東南臥理清郡齋觀政日人馬望鄉情疊嶺雪初霽寒砧霜後鳴臨川嗟拜手寂寞事躬耕


梵宇開金地香龕鑿鐵圍影中群象動空裏眾靈飛簾牖籠朱旭房廊挹翠微瑞蓮生佛步寶樹挂天衣邀福功雖在興王代久非誰知雲朔外更覩化胡歸


獨臥嵩陽下三違潁水春艱難隨老母慘澹向時人謝氏尋山屐陶公漉酒巾群兇彌宇宙此物在風塵歷下辤姜被西得孟鄰早通交契密晚接道流新靜者心多妙先生藝絕倫草書何太古詩興不無神曹植休前輩張芝更後身數篇吟可老一字買堪貧將恐曾防寇潛託所親寧聞倚門夕盡力潔餐晨踈嬾為名誤驅馳喪我真索居猶寂寞相遇益愁辛流轉依邊徼逢迎念席珍時來故舊少亂後別離頻世祖修高廟文公賞從臣商山猶入楚渭水不離秦存想青龍祕騎行白鹿馴耕巖非谷口結草即河濱肘後符應驗囊中藥未陳旅懷殊不愜良覿眇無因自古皆悲恨浮生有屈伸此邦今尚武何處且依仁鼓角凌天籟山倚月輪官場羅鎮磧賊火近洮岷蕭瑟論兵地蒼鬬將辰大軍多處所餘孽尚紛綸高興知籠鳥斯文起獲麟窮秋正搖落回首望松筠


肅事祠靈境尋真到隱居夤緣幽谷遠蕭散白雲餘晚節持僧律他年著道書海邊曾狎鳥濠上正觀魚寂靜求無相淳和覩太初一峰綿歲月萬象任盈虛門掩林鐘度窻臨澗水疎謝公懷舊壑迴駕復何如


自別前峰隱同為外累侵幾年親酒會此日有僧尋學稼功還棄論邊事亦沈眾歡徒滿目專愛久離心覽絲垂鏡彈琴淚灑襟訪田悲洛下寄宅憶山隂薄溜漫青石橫雲架碧林壞簷藤陣密衰菜棘籬流散俱多故憂傷併在吟唯當竢高躅歸止共抽簪


嵩高雲日明岳賦初成籬槿花無色堦桐葉有聲絳紗垂簟淨白羽拂衣輕鴻鴈悲天遠龜魚覺水清別絃添楚思牧馬動邊情田雨農官問林風苑吏驚松篁終茂盛蓬艾自衰榮遙仰憑軒夕惟應善宋生


在昔靈王子吹笙遡泬寥六宮攀不住三島去相招亡國原陵古賔天歲月遙無蹊窺海曲有廟訪山椒石帳龍蛇拱雲樓彩翠銷露壇粧琬琰真像冩松喬珠館青童宴琳宮阿母朝氣輿仙女侍天馬吏兵調湘妓紅絲瑟秦郎白管簫西城邀綽約南嶽命嬌嬈句曲觴金洞天台嘯石橋曉花珠弄蘂春茹玉生苗二景神光祕三元寶籙饒霧垂鴉翅髮冰束虎章腰馭爭銜箭龍飛各獻綃衣從星渚浣丹就日宮燒物外花常滿人間葉自凋望臺悲漢戾閱水笑梁昭古殿香殘燼荒堦柳長條幾曾期七日無復重霄嵩嶺絙天漢伊瀾入海潮何由得真訣使我珮環飄


曾試昭陽曲瑤齋帝自臨紅珠絡繡帽翠鈿束羅襟雙闕朝塵起千門霧隂出宮迷國步回駕軫皇心桂殿春空晚椒居夜自急宣求故劒冥契得遺簪暗記神仙傳潛封女史箴壺中知日永掌上畏年侵莫比班家扇寧同卓氏琴雲車辭鳳輦羽帔別鴛衾網斷魚游藻籠開戲林洛煙浮碧漢嵩月上丹岑露草爭三秀風篁共八音吹笙延舞敲磬引龍吟旄節纖腰舉霞杯皓腕斟還磨照寶鏡猶插辟寒金東海人情變南山聖壽沈朱顏常似渥綠髮已如尋養氣齊生死留形盡古今更求應不見雞犬日駸駸


王子千年後笙音五夜聞逶迤遶清洛斷續下仙雲泄泄飄難定啾啾曲未分松風助幽律波月動輕文鳳管聽何遠鸞聲若在群暗空思羽蓋餘韻自氛氳


緱山明月夜岑寂隔塵氛紫府參差曲清宵次第聞韻流多入洞聲度半和雲拂竹鸞驚侶經松舞群蟾光聽處合仙路望中分坐惜千巖曙遺音過汝墳


月滿緱山夜風傳子晉笙初聞盈谷遠漸聽入雲清杳異人間曲遙分上情孤鸞驚欲舞萬籟寂無聲此夕留煙駕何時返玉京唯愁音響絕曉色出都城


峻極位何崇方知造化功降靈逢聖主望幸表維嵩隱映連青壁嵯峨向碧空象車因叶瑞龍駕願升中萬歲聲長在千巖氣轉雄東都歌盛事西笑佇皇風


家住嵩山下好采舊山薇自省遊泉石何曾不夜歸


出遊杳何處遲回伊洛間歸寢忽成夢宛在嵩丘山


望遠長為客商山遂不歸誰憐北陵井未息漢隂機


汝潁俱好往來託層巒終日何寂寞遶籬生蕙蘭


一見嵩山老吾生恨太遲問君年幾許曾出上皇時


青谿訪道凌煙曙王子仙成已飛去更值空山雷雨時雲林薄暮歸何處


紅霞紫氣晝氤氳絳節青幢迎少君忽從林下昇天去空使時人禮白雲


漢家仙仗在咸陽洛水東流出建章野老至今猶望幸離宮秋樹獨蒼蒼


五渡溪頭躑躅紅嵩陽寺裏講時鐘春山處處行應好一月看花到幾峰


嶺上白雲朝未散田中青麥旱將枯自生自烕成何事能逐東風作雨無


漠漠斑斑石上苔幽芳靜綠絕纖埃路傍凡草榮遭遇曾得七香車碾來


香檀文桂苦雕鐫生理何曾得自全知我無材老否一枝不損盡天年


海水桑田欲變時風濤覆沸天池鯨吞蛟鬬波成血澗游魚樂不知


千年鼠化白蝙蝠黑洞藏避網羅遠害全身誠得計一生幽暗又何如


子晉廟前山月明人聞往往夜吹笙鸞吟鳳唱聽無拍多似霓裳散序聲


登山臨水分無期泉石煙霞今屬誰君到嵩陽吟此句與交三十六峰知


嵩山歸路繞天壇雲影松聲滿谷寒君見九龍潭上月莫辤清夜訪袁安


獨夜嵩陽憶上仙月明三十六峰前瑤池月勝嵩陽月人在玉清眠不眠


王子求仙月滿臺玉笙清轉徘徊曲終飛去不知處山下碧桃春自開


秋風寂寞秋雲輕緱氏山頭月正明帝子西飛仙馭遠不知何處夜吹笙


寂寂箕山春復秋更無人到此溪頭棄瓢碞畔中宵月千古空聞屬許由


中峰高拄泬寥天上有茅菴與石泉晴景獵人曾望見青藍色裏一僧禪

