大藏經補編數位版, No. 135 蒲室集


凡物之終得喪惟均孰計其初時之詘信有其實人棄不食後時而思於實何慝師有至慈萬物一己如保焚溺嗟嗟赤子庶幾善導其如蠢蠢彼聖之世尚曰堪忍有覺大雄胡乖而逢遅子同歸夜光瞳瞳昭箸日星龍鬼撝呵無或不暏如睹者何


維括之陽天作其區其良生大不居神睠有德而卒予孰彊予宗賈勇萬夫師有立言矦公氣沮曰匪吾事庶曰禦侮擁幢大方人榮袞黼師居不寧式歸將復恫于道如任弗克惎彼學人有來如驛有辯雲興示之默默或恃其盈我以無得胡濬其原胡嗇其施亦既壽亦終化儀可拜可瞻龜山之石孰睹其真茲焉其跡


於穆聖祖如天之臨維佛大聖克恊帝心帝心於人一視同體設教多岐趨善一軌佛光之道聞于朔方受命于南隂時康乃升高坐乃鐘鼓以誘以諭有來如雨內默斯照外應斯虛徃復無朕寂用一如境變萬殊其立也獨匪留而久匪逝而速長于之麓牛首如伏後人是瞻于曰不足孰圖師恩刻石于原維其似之庶幾不泯


世貴有後而懼不祀孰是吾宗重若傳噐師智克荷度德敏事奮古風生敢抗大吏胡賢而藝而不昌于世道充其身而不淑諸人嗚呼尚爾後昆以識其丘原


童知訓誦里無勃磎以有老槁項厖眉談笑寓物物無遺者復我侵疆築室百堵有徒雍雍波趨雲從匪承于代亦寄吾宗吾宗之寄有肖無類茶陵何人端也嗣會惟約與觀載唘其途于日千里敢昧厥初蒼山如城其流環外我瞻雲谿雲木茷茷猗與後人無念爾猶不有過者拜此道周


硅峯如壁泐潭千尺師據其衝氣當勢格廜如萬象為徒古有其人南陽大珠太方萬指虛若閧市仰只高風心悸顙泚大用無作至道無言寂若槁木而應無垠惟師法身非小非大孰云委骼而亦不壞刻銘塔波金石不磨死生之畏其如師何其如師何

