大藏經補編數位版, No. 140 雪峰志


禪庭誰立石龍頭龍口湯泉沸不休直待眾生塵垢盡我方清冷混常流


石龍有口口無根龍口湯泉自吐吞若信眾生本無垢此泉何處覔寒溫


溫冷泉源各自流天教施浴雪峰陬眾生塵垢何時盡汩汩人間幾度秋


玉池金屋浴蘭芳千古華清第一湯何以此泉澆病叟不妨更入荔枝鄉


造物隨人意輕帆百里間舟痕風力徤客枕櫓聲閒山合塵蹤斷秋高爽氣還望州相見處騫直透三關


紅塵白髮不相投來就僧房借板頭大士法中龍象貴老翁心外水雲浮長蘆江靜千山月枯木巖寒一景秋別後相逢重著語牧童橫笛倒騎牛


終朝咬菜根那得許精神自笑形為贅從渠畵不真閒雲留片影活佛化千身大夢何時覺痴人問木人


七里深林集暮鴉插空金碧被林遮華堂何止容千衲菜地猶堪置萬家虎去有靈知伏弩僧來敘舊約分茶世人要識峰頭冷六月重綿坐結跏


雪峰峰頂寺來此定詩盟山瀑分雲影松風亂雨聲眼明春樹綠心醒曉鐘清未好言歸去塵中事又生


仰窺玉匳天靣窄頑碧顛青自天擲祖師不管地祗慳千五百徒此其宅流水聲中換今昔粉抹頳胡老椽壁枯木菴回舊日春難提塔示重來折超公最後法席張全機撲落輥毬場曾令天花倐飄墜況有庭橘符青黃烏藤橫膝傲佛祖熟識眉宇瞬且揚天吳吹瀾洗霾垢方諸挹月來清涼東甌萬剎盡金布咋舌誰堪論妙悟曾教叅兒走衲雲高枕無乃林泉負廬峰南遠真西材叩寂丈室慙宗雷秀顛龐眉遍人爽反疑不自塵中來由來山興復不薄畏途何計揮塵縛詰朝走馬汙修顏又作楊花無止泊


鼇山店上話綢繆悟道今經幾百秋唱教須從自己出明心豈假外人求同條生不同條死歷刧功因歷劫修晚歲閩中千百眾播揚還憶老巖頭


微霜落葉度關河古寺清秋掩薜蘿輕獨隨飛鳥去好山偏向夕陽過三花秪苑逢僧少獨樹空林積雨多蹔盍朋簪耽勝果下方塵土易蹉跎


七閩山多如蜀川千巖萬壑疑登天六華峰高雪作頂五月夜半聞寒蟬芙蓉石窄人飛過蓮宇經臺尚經火無字碑橫任鹿眠磨香石冷從猿臥憶作法園初布金三千緇錫遶叢林經行龍象諸天影禪寂蛟鼇萬籟音杉枝青青低覆地木人也悟西來意五百年光轉眼休重見真僧出凡世鐔津法侶解楞伽下九華登六華枯木菴前掛如意留香堂上搭袈裟朅來下界相逢處幸接微言沃甘露鑿齒由來識道安遠公自是奇玄度法舟今去幾時逢塵世空瞻象骨峰歸見住山相問訊西江一泒是禪宗


雪峰崇聖寺方丈久荒苔愛爾禪枝秀如今法宇開明心超上乘真旨悟西來振錫從茲去雲邊施食臺


新持半偈出青蓮孤閒雲思渺然金錫來承天漢語紫衣歸坐雪峰禪尋鐘野寺殘山外潄齒寒流落照邊行至東林休結社松枝已偃舊房前


奇峰積雪隱芙蓉畵不成形染不濃霽色遙觀三島月寒光常見四時冬瑤臺凍合深迷路玉樹花開半雜松僧住上方銀世界虛明影裏出踈鐘


金碧玲瓏寶所亭溪山四面染丹青水晶簾外珊瑚樹瓔珞龕前瑪瑙瓶織錦天孫迎象駕散花玉女護金鈴月明徙倚雕欄望百瑞光中走萬靈


藍田庄近六華峰峰頂藍田秀所鍾分水遠從寒澗落隔雲長見夕陽舂前人種玉初生子隱者耕雲自學農欲採靈芝遊此地蒼巖翠壑路重重


池邊枯木劈禪宮內坐真僧觀太空璧月珠星窺竅穴錦雲彩霧作簾櫳經年苔蘚留春色別烟華笑晚紅可是根源延歲月靈苗毓秀滿山中


六華峰在象山邊堂上三毬不記年欲去欲來無定止非虛非實自團圓休將綵棒拋過海莫挽雕弓送入天可是吾師曾演化三星驚落翠微前


一洞天開縹緲山洞中誰識是仙寰無窮景物在規裏別有乾坤非世間松徑月斜巢唳石門雲濕雨龍還至人招我觀瑤草足踏殘花滿地斑


翠微亭子起巖端此日凭高興未闌仰看層巔雲影近俯臨絕澗水空寬羣鴉斜度天風急一遙衝海樹寒況有松隂堪憇息遊人誰不此盤桓


自天移下化城臺臺下黃金滿地堆風引慈雲巖畔起月明真境畵中開仙童奏樂瑤空去玉女持花鷲嶺來多少遊人同會此水光山色共徘徊


穹碑斜臥古巖邊妙道元無字可鐫剝落舊紋惟蘚跡模糊新篆是蝸涎天成不用龜趺載歲久還同玉體堅欲把新詩題往事惜無鋒筆大如椽


誰種青松萬樹齊兩行夾徑入招提半空爽籟秋長在滿地涼隂晝欲迷琥珀氣浮成翠靄黃金花落混香泥吾將攬結蒼蒼色縹緲巢雲伴棲


遠嶠迢迢透雪中素華凝處往來通高如玉砌升瑤闕峻似銀橋上月宮仙子步虛身晃朗征夫躋險影朦朧尋梅直上層巔去下顧平原一色同


山似龍眠一帶斜此身常是白雲遮雨餘有汗生鱗甲樹密無人見爪牙變化何時逢霹靂蜿蜒長日吐烟霞不知何代經降伏歷盡乾坤幾歲華


烟霞萬頃錦成堆舊是文殊顯化臺西極好風南海過中天法雨下方來綵毫獅子乘雲去金佩龍王帶月回千古靈蹤何所見清涼石畔野花開


似玉無瑕古鏡臺乾坤未判自先開一天雨洗塵埃淨萬壑雲收月影來金碧畵中開曉匣氷蟾暈裏長蒼苔何由飛上青霄外分散神光照九垓


金鼇出地欲騰空橫駕長溪碧霧中倒影不隨流水去幻身應與臥龍同恍疑銀漢連烏鵲復訝清波現綵虹莫向滄溟載蓬島行人永賴度西東


神僧高隱在天台借問何時渡海來雲路舊通方廣寺石巖况近梵王臺靈光午夜連明月聖跡千年寄碧苔異景青春常不老至今猶見百花開


古嶺岧嶤近碧空天梯萬丈跨飛虹雲開鳥道層層險路入松門步步通仙仗每遊蒼樹裏樵歌遙度碧烟中幾回想躡東山屐前後登臨笑晚風


大象由來力勢雄是誰剸骨垛空中髓枯盡變玲瓏石秀發還從造化功疑是巨身沉古澗更無長鼻動春風何當一夕生元氣遙載神僧過日東


玲瓏石上好磨香造化鍾成古道傍清氣不隨風散盡英華長與霧悠揚依稀雞舌浮春暖恍惚龍涎吐夜凉知是何人留手澤經過誰不嗅餘香


秋氣清凉春氣和放生池上放生多恣飛恣躍無拘繫隨去隨來脫網羅荷葉葢中擎化雨菱花鏡裏漾仁波俯臨清淺觀天影萬象熙熙共盪摩


湛湛平池數畝寬一波不動夜光寒弄珠神女乘空去臨鏡嫦娥倒影看白碧古今長混合青天上下映團栾水晶宮殿無纖翳時見蛟龍海底蟠


夕陽西下水東流獨上高亭望趙州雲起碧空迷影雨收蓬島露鼇頭嘗茶人往知何處祗樹花殘度幾秋十二欄干吟倚遍一輪明月在滄洲


雪峰峰下翠巖前卓錫開通一派泉甘味絕勝和石髓流香應是帶龍涎碧寒苔蘚封靈跡清雜松篁響夜絃溪轉機玄留不住終歸大海浸蒼天


碧沼靈泉應海潮潮來泉長去還消一呼一吸通天地乍淺乍盈隨旦宵下有水仙居溟漠上浮清氣逼炎囂恐驚深窟蛟龍睡不敢閒吹碧玉簫


六華凝結素芙蓉隔崦流雲淡復濃夏入伏中微覺暑時移秋半便如冬銀堆錯落千重嶺玉砌槎枒百丈松幾度雨花臺上望光搖樓閣起霜鐘


瓊瑤臺畔彩花亭高倚雲霞遠送青翡翠雀栖多寶樹珍珠花插粹金瓶沉香烟吐屏前鴨紫竹枝敲榭角鈴倚徧玉欄揮梵塵半空黃載仙靈


井井藍田遶雪峰幽人種玉玉多鍾徑邊梅落香難散巖鏬泉飛水自春仙女穿雲閒拾翠山僧帶雨看耕農丹山碧水烟村遠九里松深翠幾重


古木中虛廣若宮老僧於此坐談空根蟠地軸通滄海影落湘簾暎繡櫳石竹雲邊搖晚翠山茶雪後襯春紅對茲休問榮枯事都在冥冥幻化中


猊牀麈尾妙無邊名播華夷五百年三箇趯丸非定器一團真氣合乾圓循環偶數原奇數來往人間忽上天千百眾中誰會得玄沙微笑立堂前


天下名傳第一山山中有洞異人寰璚芝瑤草芳菲外瑞靄祥雲縹緲間偶見金蓮從地湧倐看白自天還天台劉阮應堪笑出洞懷仙已斑


巍亭結架碧雲端畫棟雕梁玉砌闌勢槩山川能自大清留風月不須寬隔溪紅影留殘照入坐青隂送曉寒堪笑會稽蘭渚會流觴曲水恣盤桓


扶笻閒步上高臺滿目烟霞錦作堆翠竹風搖明月碎青山雨過白雲開王孫顯化城中住佛子從多劫外來可是導師方便處天花法雨共徘徊


一片名碑偃徑邊龍章鳥篆古曾鐫月斜梅影濃如墨雨洗苔痕滑似涎天愛奇文雷電取地箝恠石雪霜堅要令夜夜星辰照歲久無人構一椽


萬樹喬松插漢齊孤標挺秀列菩提月中影淡霜根冷雨後隂濃草徑迷黃粉飄時香逗谷白苓生處氣蒸泥關前間植琅玕竹引得青鸞紫鳳栖


久住銀山銕壁中岧嶤一徑少人通天神種玉鋪瑤砌羽客乘雲步梵宮夢入九霄魂杳覺來千里月朦朧峰廻岫轉雲深處逈與紅塵路不同


蜿蜒山勢半欹斜髣髴龍眠霧氣遮松底枯根蟠老骨竹邊新笋迸靈牙暮歸古寺聞真法晨向東林咀絳霞滄海夜深明月上頷珠一顆散光華


六出峰頭翠作堆文殊臺徙近華臺維摩示疾牀中臥龍女呈珠海上來獅座氤氳香霧繞象峰皎潔寶星回時人會得清涼意大地春歸花自開


本來明鏡亦非臺鏡若明兮心自開窈窕青鸞團影舞嬋娟玉兔送光來中涵日色星星火背剝銅青點點苔海角天涯雲散盡禪心皎皎照京垓


遠見鼇山聳碧空鼇橋又跨漢津中衢通京國千岐路水出源頭萬同白晝無蹤騰沸浪青霄有影接飛虹高僧西去何時橋畔松枝欲向東


一錫飛來駐上台巉巖高處絕人來澗邊雨洗降龍鉢巖畔風生伏虎臺抱子玄猿窺綠樹引麑白鹿蒼苔懸知諸漏都忘盡銕杖敲門總不開


迢迢石磴掛晴空山轉橫垂飲澗虹斷雁恍疑天上落歸鴉閃與日邊通遠看人影依微際近聽松琴杳靄中靜夜不知明月上玲瓏仙佩振香風


屹哉巨獸更成雄夷國來皈佛地中曾授普賢行願力仍從雪老苦修功如何枯骨長埋石無復雙牙再露風焚幻身名尚在真靈元自海涯東


天降芒星石魄光誰言磨盪翠微傍晴分烟縷非風嫋夜吐精花帶月揚不比紫茸茶品液可宜龍腦雨中凉而今蘭若流光遠何必長薰解脫香


聖朝淨域煦天和品類羣生放且多堪笑坦途施坎穽更嗟平地下絲羅謾將此處為仁海淨洗人心止慾波撤去商家三面網乾坤生氣共呵磨


誰鑿方塘一鑑寬澄波湛湛月華寒紛紜野馬空中絞燦爛冰輪水上看桂洗清香浮馥馥松垂瘦影照欒欒老僧不斫吳剛斧留箇根株偃蹇蟠


亭遶千山萬壑流相望趙老在何州心馳寥廓天窮處目斷蒼茫水盡頭雨洗鼇峰吟裏趣雲迷路望中秋神機欲問因何事知在蓬瀛第九洲


攜錫尋源象骨前須臾卓錫湧甘泉清疑沆瀣潛通脉香訝神龍暗吐涎激石翻騰浮蟹眼出溪嗚咽響鵾絃一泓澄定光明鏡同我禪心養箇天


石中迸出契江潮氣與隂陽長復消挹取多人隨滿淺升沉有候測晨宵曾將清味滋吟吻笑貪名播俗囂拙隱雪山高處臥月明洗耳夜聞簫


雪峰寶所近藍田枯木三毬一洞天半嶺化城無字石萬松雪嶠有龍眠文殊古鏡金鼇畔羅漢梯雲象骨巔香石放生池蘸月望州卓錫應潮泉


當年我祖輥三毬價索遼天孰敢酬有意氣時添意氣不風流處也風流


洞山九轉緣何事投子三登着意深雪擁鼇山親見後六華峰秀到于今


閩嶠遙馳到雪峰溪山環抱樹朦朧連雲塔聳擎霄漢蘸月波澄澹碧空鐘鼓靜聞龍象界烟霞深鎖法華宮春風有客扶笻至踏破禪林萬玉叢


啼猿引佩入雲林恠石飛泉掛碧岑地勝八閩開寶剎天清五夜聽鯨音松濤遶榻更初定竹影篩窓月半隂此日分明兜率境曇花飛雪洒塵襟


細憶雪峰勝松間佛殿開遙尋消暑地重過講經臺問偈僧何在焚香自回空山今夜月思舊獨徘徊


雪峰靈蹟二十四世界浪傳萬百千卓錫何年開鷲嶺尋源今見應潮泉藍田庄種文卿玉枯木菴留真覺詮堂上三毬浮紫氣雲間一洞出青蓮文殊古鏡金鼇畔羅漢梯雲象骨巔寶所望州香石逈放生蘸月佛光圓化城不屬乾坤老雪嶠寧消日月邊半嶺蹊傍無字碣萬松關裏有龍眠如來真際應收盡何事西方應梵天


窮搜靈壤破寒冬枯本菴前看伏龍五蘊由來空上乘三毬何處覔歸宗雲遊倦借安禪榻蝶夢醒聞禮佛鐘登眺且憑雙屐徤振衣偏躡最高峰


當年龍象隱烟霞不許浮名向世誇只為禪門多淡薄衲僧傳入帝王家


山河大地一禪牀出世隨緣總不妨覽勝未忘行脚意前舟或恐是曾郎


踏遍千山與萬山力窮始到雪峰間一看象鼻渾無事不負飛雲獨往還


千百緇僧盡向真寸絲粒米豈無因而今冠葢如雲者盡是當年設供人


擬向南山鼈鼻蛇到來僧戶論桑麻秖今野老無顰蹙天下昇平共一家


春日閒游到上方偶逢茶飯說家常祖師關棙何由識慙愧跏趺卵塔傍


木毬辛苦等拈花百萬人中驗作家收拾將來歸舊處令人千古憶玄沙


鼇山頂上蹔廻光帶鎖擔枷住此方忽遇雲門來勘破頓教衲子氣如王


雪峰千仞任攀登開剎遙聞自聖僧枯木至今無啄雀化城從古有傳燈坐移香石烟生草步徹松關日拄藤戲問當山常住者藍田相遇幾人曾


名山迢笑常登此日仍依卓錫僧雪嶠自驚寒入枕鼇山普照夜明燈囊收一洞菴中錦衣三毬戶外藤最訝穹碑無一字禪機悟更誰曾


古鏡高臺人共登三為野客五為僧尚疑蘸月池沉璧更喜梯雲嶺掛燈羅漢拂來知面目祖師封後委蘿藤本無一物堪塵垢寶鏡重磨也未曾


第一山門擬遠登半山亭上偶逢僧潮回已應千鈞弩州望旋驚萬盞燈涸轍魚鱗今戲藻名峰象骨舊穿藤眠龍素有飛騰志為雨為雲此又曾


障日太崚嶒炎天散鬱蒸峰寒猶帶雪徑仄半垂藤臥病君恩隔安禪世態憎留連不能去覺路倘堪乘


招提開寶地振錫自何年繡柱圍蒼蘚虛廊響瀑泉布金人已去說法事曾傳辛苦催租吏豪門半寺田


青山看欲遍茲地喜初遊洞古松杉翳堂傾鼠雀愁法雲時作雨僧臘不知秋分得伊蒲供還為信宿留


存公振宗教遁跡到茲山枯木猶存鉢經年只閉關斯人不可作流水自潺湲一脫微名累超然心境閒


盡日經過處千山頂上行坂田迷曲磴平野莽孤城谷轉人烟出溪廻密樹縈茅容留宿處雞黍見深情


覽勝來香地迯禪得遠公大千開世界不二即虛空貝葉經初解蓮花社許同清池聊一鑑水月意何窮


總因鄉國別更作雪峰遊疊嶺疑天盡平林覺地幽龍池分岊水象骨下南州悔出山早還為信宿留


觸熱盤千嶺休途得一丘別成平壤在如覺去山留稻氣時侵竹泉聲亦近樓炎威吾不畏漸到雪峰頭


半山從此落一摀是龍眠古斷風烟路真成兜率天綠苔侵柱半寒雪散峰前縱有來遊者何人獨洒然


絕景豈易到初遊不忍歸檉隂猶帶水石角已鈎衣一洞他年事三毬舊日機人天聊作戲誰說再來非


存公闡大教乃在枯木中白日雪花墜千年梵剎同無枝不礙月有穴自通風試問檀那者空虛何所窮


誰言雪峰高上有應潮水誰言滄海深一氣通玄晷高深不可窮天地只如此月食諸腦空息深萬靈起出入無窮門一笑游元始


鳥跡空中見苔紋石上生若教逢巨眼字字沒分明


字前原有教碑後已無紋欲待何人識天風吹暮雲


語錄都成誑木毬亦是權何為此一石有字不能鐫


火雲不見天疊嶺不見地問君夫何為從我作此事高高雪峰山沉沉雪峰寺地勝靈氣藏勢極剛風墜六月失炎威白日飛空翠入境已清涼觀多所寄矯矯義存公枯木乃生意一手斷乾坤三毬洩玄秘去之七百年往往見法器聞說應潮泉多在高山鼻下通滄海淵呼吸如相伺海上雪捲天山頭雲流泌我欲問義公是一還是二妙境不可窮初游得三四似入武陵源一步再三喟世外有烟霞寰中無幽邃分明一天關若待真人至古來發大業棲托必靈異恨子入城蹤媿我出山騎


路廻難計遠村程一日山為兩日行樹裏巖扉分鳥道雲中墟落辨雞聲橋成虹影泉出田作梯形賴火耕峰勢漸高衣漸冷萬松關外見香城


層巒歷盡忽平田墟里聞鷄暝色前遠寺霜鐘千嶂月隔溪雲碓百重泉年豐愈識山居樂秋至能輸井稅先瓦枕蘿裀孤夢穩夜深松籟偶驚眠


踏遍危巒翠靄重寺門金榜署唐封三冬積雪埋孤嶂百尺春潮戰萬松石卵爆殘成讖緯木毬趯後露機鋒一輪皓月方池蘸影出雲端象骨峰


路入雲邊少客來翠微深處竹房開斷碑歲久摩無字古鏡塵空掛有臺鐘為缺餘唇囓土井因後幕生苔佛田一半歸豪主誰捨藍家長者財


枯木千年有故菴美材那復識楩柟盤時已得歸根所虛處真成入定龕非色非空霑雨露不生不滅飽烟嵐由來神物山靈護岱頂秦松也自慙


三十年前見錫飛中間消息兩相違我猶記憶兒童事師亦衰殘面目非半夜清霜寒佛火萬峰明月閉禪扉義公去後宗風在弟子誰傳舊法衣


佛火冷無光聞鐘宿上方萬峰齊釀雪一榻獨眠霜入夢野泉亂打窓山葉狂擁衾那覺曉銷盡定中香


不忍別禪關回頭望碧山僧隨雲影去路逐澗聲還往事千年在浮生幾日閒村程勤記憶猶冀再登攀


蘸月方池澄作鏡當年元為放生開至今綠水依然在誰見金鱗透網來


天際孤峰見六華梯雲高嶺路偏賖游人漫自輕登陟恐有南山鼈鼻蛇


雲邊路繞化城隈二十年中兩度來峰匝樹隂晴蔽日溪廻瀑響晝鳴雷輿人氣似吳牛喘野鳥聲為蜀魄哀迢山程窮日到方池蘸月寺門開


百重峰勢漸岧嶤步入梯雲嶺路遙字蝕荒苔摩古碣名鐫枯木辨前朝飯僧千眾鍋仍在轉藏孤輪鐵未銷追憶昔年同謝眺留題詩句遍山椒


重叩禪師古道塲繞山松檜更蒼蒼石廊步月思前度茅榻眠雲借上方峰頂依稀猶見雪堂前縹尚聞香舊知老衲頭俱白解說宗風遡大唐


真覺宗風久寂然師來大振雪峰禪親攜徒眾勤功課自捨資糧助勝緣性與在山雲共懶面如升海月同圓趙州意旨能叅悟曾飲清寒古澗泉


雪裏孤峰聳萬尋特蒐幽處別開林密嚴佛土元稱淨真覺宗風未盡沉喝倒德山宣祖棒鼓來流水頴師琴上人善琴弟兄無着天親似同證蓮花不染心上人弟青林亦高僧也


此地曾游二十霜重來應感舊風光能詩老衲云亡久寒翠依然護影堂


躡穿蘿百里程空山盡日少人行蒼藤古木雲邊色恠石寒灘樹裏聲曲磴紆廻緣澗轉野田高下傍山耕斜陽欲落松風起遙聽霜鐘度遠城


竹籬秋露豆花殘為愛幽人問考槃路轉亂峰孤徑門臨野水一漁竿平田黃犢歸村晚落日蒼龍遶屋寒半夜溪聲滿牀月不知身已宿雲端


古剎高臨象骨峰客來下界已聞鐘搖空塔影依雙樹捲雨濤聲吼萬松百里遠山皆貼地四時積雪盡成冬木毬不動香臺冷猶有殘碑蘚未封


一從飛錫亂峰巔寶地香燈七百年水轉山田無雀耗雲歸石洞有龍眠窗前池蘸千林月海外潮通半壑泉勝事只今俱寂寞殘經空鎻講堂烟


輪囷百尺尚蟠泥刳作虛龕結構齊枯坐疑身是木巢居不厭竇為圭犀紋半染黃金相蝸蘚全侵碧篆題寄謝春風莫噓拂朽材久已託禪栖


千畝污邪屬上方半歸豪主半拋荒山蠻逋賦徵苗苦縣吏敲門納餉忙水磨聲殘空有讖藍田名在已無庄黃雲滿目僧如洗慚愧閩王一炷香


勝跡繞林看敲詩到夜闌孤燈吹雨暝一榻宿雲寒泉響聽偏急爐烟炷未殘閒眠人有幾況在萬峰端


叢林下山忽十里回首天際猶嶙峋風吹細雨欲成雪葉落空林如有人蘆荻蕭蕭一虎嘯雲日慘慘孤鴻征中途歸僧揖我語緇衣已染公門塵


羣峰廻合隱村墟雞犬桑麻百載餘野繭繅成教婢染山田收罷課兒書草深荒坂晴驅鴨水落寒溪夜打魚十畝蹲鴟千樹橘不妨過客日停車


衰云今日盛前朝祖地風光未寂寥月蘸方池無盛夏雪迷深巘在層霄異香堂上留殘絮枯木菴中掛一瓢石卵盡時聞有讖重來說法是何朝


千仞巖巒積雪重高寒六月氣如冬祖師一語酬王問法嗣于今指雪峰


凌空遺影鮮依枝千載瞻烏獨立時漢家亭障休圖畵自信雲霄振羽儀


一泓深注眾峰巔二六時中應候偏世俗相傳為海眼寒潮微湧月明前


偶期清興上高臺何事乘雲去不回要使比丘除我慢坐中難測化人來


若為遺臭更遺香不二門中淨穢忘莫謂匡牀空敗絮誰人拋得臭皮囊


寺門環遶徑逶迤月出深山蘸影遲澗水平田高下去僧寮猶數萬工池


古樹篩雲漏日光俯垂平陸仰凌蒼聞是禪師親手澤一枝分植與閩王


心如枯木木中枯枯坐無心但結趺不滅不生難測量木猶如此況人乎


門庭高峻語難酬箇裏機鋒豈浪投堂中苔蘚深三尺更有何人滾木毬


石卵層層遶塔輪相傳遺讖幻兮真塔門閉後師無語難覓前身覓後身


橋蹴金鼇作勢雄水門聞與洞門通千溪萬壑爭流去久立不住吹長風


檀那六度最稱先寶所雲庄地接連長者昔曾三捨業福田端只屬藍田


千山擁護古叢林長者賢王昔布金十畝平池秋月淡一龕枯木曉烟深妝成雙表西洋塔啼破三春蜀道禽忍負夢中親囑累余曾夢師授記竹笻芒履遠追尋清涼法界自翛然不見炎荒杪夏天雪積危峰銷象骨香留孤榻噴龍涎雲堂久閉希聞梵酒禁常開恐礙禪石卵何時都剝盡與師還結再生緣


亂峰環向勢如奔鼻祖開山釋義存五縣版圖連大地十方衣裓禮空門何年寺額加崇聖易代鐘銘紀至元珍重金鼇橋畔路朝朝長聽水聲喧


欲覔諸天最上頭曲欄深入講堂幽當年說法人何處此日看山雪尚流舊院伊蒲猶設供拂簷叢桂幾經秋半牀襆被餘香在疑是神僧去日留


偏安廉主重宗風廣布金錢建大雄運鼎能供千眾食鑿池曾費萬夫工本師示寂還追祭長者捐資亦報功舍衛給孤今寂寞不堪重說梵王宮


殿經刧火化為灰亦既重新久復頺藏骨千花猶有卵坐禪枯木不生苔香臺浴佛光還現蓮社邀賔禁乍開試問燒殘方丈地幾番曾見滾毬來


草榻麻衣性亦甘雪峰峰頂結精藍清齋不受他方供公案能容老宿叅泉響琴中成迸水花開瓶裏盡優曇何如雞足修迦葉萬壑千巖寄一龕


高葢重嵐瘴海烟何如寒雪落峰前廿年徒侶皈依眾一郡名山取次遷孤榻臥雲朝出定清池蘸月夜安禪咸通法種誰堪繼似結存公再世緣


合嶂如雲駐一峰浸仙屐問幽蹤雪深竟失炎蒸候寺古惟聞早暮鍾枯木有菴芳蘚沒斷碑無字夕陽封百年興廢銷沉刧閒對檉隂翠幾重


崒崒象骨峰落處平林折朅來事奇游雲隂轉蕩跌三度有遺踪古檉半藏雪坐覺六月寒杳矣人境別


檉竹翠盈盈留此一枯樹當時住錫中山精夕相護非色露烟含無香檀度何處覔存公雪滿前谿路


冥搜遠不厭到此龍眠坊龍去復幾時霧氣自生光溪隂鳥影遁日落竹聲凉遙聆夕磬發倚杖立蒼茫


日尋莽草間有碑獨無字不見昔時人誰解今來意飛鳥遺之音閒山逗孤翠我欲拈一言此石亦多事


應潮亦有泉廼在山之脊亂徑塞莽蒼迷我遠遊客潮來泉轉清潮去泉猶碧來去豈有期獨拊嵓頭石


雪峰高不極貪竒炎景入徑菀林綠漸覺薜衣冷列岫豁平疇龍池浸空影皈依梵相前兀兀諸緣屏


古殿鬱岧嶤四壁生寒雪感彼塔下人誰為不生滅水磨日喧豗象骨空岌獨此一瓣香拈向石中


拂拂檉上風泠泠石間瀑入夜星緯低凄然立寒谷不見弄毬人但見龍藏木念此不能忘月照禪牀宿


峰頭望遠海有泉應潮汐呼吸信元氣高深復幻跡俛仰滄桑間幻軀良足惜卷葉聊酌之庶以沃火宅


存公昔何棲枯木雪峰趾空中不盈丈法輪轉於此紺殿有頹興依然眾山峙冥窺天地根枯榮安足擬


何來一片石剝落蒼烟中欲讀已無字野燒吹天風


金碧樓臺縹緲中寒泉聲潄玉玲瓏雨餘疊嶂青如染雪積高峰白未融每詫探竒逢勝跡因避暑挹清風幽閒永日喧囂隔遮莫浮生自轉蓬


當年卓錫向山阿枯木蓊葱長薜蘿一徑縈紆過客少半空突兀掛雲多經翻寶藏塵氛淨像聳金身歲月過花落講壇香雨暝俯聽下界暮鍾和


共到法王地奇蹤昔已傳高峰疑帶雪片月照於天聽偈非吾事看碑識早年山林夙有僻此度更飄然


象骨古峰幽存公那得留一丘猶自勝數壑未停流此日雖云夏輕寒已似秋隔宵塵事遠都悔是初遊


枯木經千載曾為古衲龕閉關須得霧鎮日好觀嵐檉樹青成列流泉咽作潭檀知不異更可擬優曇


傳聞此山中有泉在其頂潮汐無窮時乃與海水竝尾閭泄何處華池滿應逈竒哉此一泉隂陽故相等得非義存公有與此山訂幸茲獲勝遊曠然觀溟涬


水激洞門隱中有毒龍眠息深今古盡烟霧滿崖巔幽鬱雜樹重崔嵬嵓石古濆薄四時白日長疑雨


一片癡頑石強言他是碑壁立謂韓子讀予身上詞韓子荅石碑滿爾身是墨世人皆不知獨有存公識


徑丈高一尋千年老枯木慮以為禪菴剡上刻其腹沙彌指相示當日義存公安禪常入定坐臥此菴中


檉古成修林遐探托幽步吟眺不言歸空烟生薄暮父老何為者跏趺檉樹根對之移日晷長嘯不交言


至人遺身心遂能驅木石存公不復來木毬豈異昔偶坐對山僧問爾當年事弄毬與作佛是一還是二


問塔數落砲來未義存公香烟凝白日寂寞法王宮說法三十年還曾說一字拜手問存公再來欲何事


攀藤緣古磴為覔應潮泉白雪夏猶積孤寒生遠岍息盡諸緣空一念不復起山色淡欲無坐對應潮水


禪牀高臥看瞑色片片輕烟度翠微池邊竹動鳥初宿石上月明僧獨歸聲沉碧嶂孤猿宿香滿空廊桂子肥前峰一半雪未盡白氣遠來偏映衣


幽居依古石避俗蹔迯禪深坐空林內枯吟積雪前鐘聲月下白塔影夜中圓寂寞誰相似松端孤眠


紆廻磴路似羊腸踏徧芒鞋百里霜青嶂夾溪喧雪瀑藍田何處問山庄蕭踈乍見秋林赤刈穫初收晚稻黃遙認前朝雲際寺微微仙梵出僧房


雪積閩南第一峰義存曾此首開宗菴中苔繡千年木關外濤翻萬壑松蘸月池涵殘夜水梯雲嶺度夕陽鐘石函金骨空瞻禮寂寂香燈古塔封


勅書高著寺門看寶殿宏開碧漢端鐘勒有銘銷欲盡碑磨無字辨應難潮通泉脉秋寧旱雪滿峰頭夏亦寒若問梵宮興廢事昔時盛半凋殘


綠隂夾道影交加流水聲中石磴斜龍象當年瞻佛地雞豚隨處見人家堦前奯竹猶生笋裏優曇正放花法祖手栽雙樹在霜皮溜雨幹槎枒


七百年來古道塲尚留香火祀閩王鑄金猶見先朝像殘絮還聞昔日香廚下鍋存空法喜寺中田盡少僧糧藍家長者歸何處誰復捐貲繼大唐


巖如削鐵路如繩澗淺無聲半結冰獨有小菴依古木白衣人入是尋僧


飛錫三千界焚修七百年天開雲際地人舍寺中田一自咸陽刼因嗟棟宇遷寥寥僧數種只有木毬傳


草徑蓬門客到稀低垂獨坐易忘機枯柴煨去能消凍野菜烹來可療饑蝴蝶夢殘空自舞杜鵑叫切幾曾歸塵間不用重回首老我青山一衲衣


空谷無人好晝眠醒携藜杖傍巖泉栖遲適意非關隱著作娛心豈礙禪煮茗不曾觀懈眼焚香何必問龍涎案頭剩有經書在消遣餘生莫論年


再到雨花地禪關鳥弄晴松杉紅日麗洞壑白雲橫流水行人意高山故友情停車相顧問前度老僧迎


路入重巒靄瑞烟祇林僧院近諸天月臨湖影禪心寂風遞鐘聲道韻綿拂地於今猜古木應潮自昔羨靈泉擬題詩句舒幽興香噴山花入法筵


傳聞此地未經冬雪積羣山碧幾重寺負高崗來舞鳳坊臨幽徑曰眠龍禪心皎潔高秋水客夢虛閒半夜鐘蘭若無塵甘寂寂中天月色映芙蓉


千峰萬壑繞芙蓉靈氣衝寒積雪濃一任炎蒸偏耐暑未曾陰霰已如冬石泉活汲烹新茗天籟時鳴古松最愛花宮清夢寂月明深夜有疎鐘


萬木陰籠寶所亭飄飄芳靄接天青松濤夜送龍歸柳浪春連水在瓶畵棟依然懸玉藻雕簷猶自响金鈴人來多是空回去昧衣珠負性靈


藍田漠漠抱羣峰長者庄居瑞氣鍾白璧不教人再種黃粱應任水頻春如言往事憐啼鳥憶先賢請學農回首有何清絕處孤村落照翠重重


是何菴近梵王宮古木枵餘斗室空靄靄烟雲生戶牖垂垂蘿薜偹簾櫳無妨池草侵衣碧那管山花刺眼紅趺坐不知天地老禪栖杳在萬山中


三毬堂倚白雲邊代傳來幾百年動比流星還活潑居玄象本團圓非關空色明心地不落言詮顯性天除衲僧誰會得謾教獅子戲庭前


一洞天開掛碧山清泉瑤草別塵寰高吟每就聽松後清夢常回枕石間絕壁雲深猿嘯過上方月靜飛還桃敷梅謝稀人到落盡閒花滿地斑


遙瞻亭子在雲端步到雲端興未闌萬木密陰蒼澗遠羣峰遙幕碧天寬莫嫌草露沾衣濕偏愛松風入座寒只此清幽堪賞玩不妨片刻更盤桓


化城應不少樓臺今只空亭宿霧堆無復天花雲際落但餘野菊草中開窺人羣鳥飛還宿掛璧孤猿去復來過客不勝懷往事杖藜橫曳獨徘徊


甚碑自昔卓雲邊苔蘚蒼蒼字未鐫不是峴山休墮淚非關薦福謾垂涎別秦恥用黃金檢較趙欣同碧玉堅道體原無言可載何勞揮洒筆如椽


路入松關一望齊白雲深處隱招提連天飄渺濤聲遠拂地參差月影迷葉茂好遷鶯出谷花飛定點燕啣泥何時滌塵心淨亦結茅菴此地棲


如步瓊林玉宇中廣寒疑有路堪通淺深鹿跡兼人跡來往龍宮與梵宮看竹豈知雲靉靆尋梅訝月朦朧躋攀直上凌霄處覺與紅塵趣不同


山勢逶迤路與斜龍眠坊子綠陰遮濃雲一旦藏頭角怪石千秋露牙蟄以待雷將澍雨吟而起霧亦生霞何能寤空王法恒與諸天散寶花


勝地清凉翠靄堆文殊大士有高臺喧空法鼓兼雷動歷亂天花帶雨來茶泛玻璃何處是猪名薄荷幾時回炷香叅謁獅王下瑤草瓊葩浥露開


片石天成古鏡臺個中光彩待誰開不愁野馬堆塵到豈許孤鸞照影來拂拭有容傍碧樹琢磨無意長青苔他年若遇擎天手移上雲衢鑑九垓


橋橫幽澗跨寒空言比金鰲出浪中蹴得猶於浮海異看餘豈與駕山仝乍臨乍散嫌鳥鵲旋有旋無讓彩虹不許任公香餌釣入雲人跡自西東


半千神衲隱天台若個雲遊此地來高潔可方天竺寺幽芳何似雨花臺風飄薄霧沾溪柳日映殘霞綴壁苔到眼等閒皆美景悅人更有野花開


峻嶺千層透碧空丹梯何異步長虹陰翳樹遶人烟渺曲折溪連鳥道通野叟負薪經石畔山僧看竹入雲中誰知個裏忘機趣雅淡堪追大古風


岧嶤聳翠勢偏雄遶足群山莽蕩中象骨垂芳開寶所獅絃繼响播真功居憐畫景山兼水夢冷松聲甫又風此日登臨多領略招朋携酒過林東


當年磨石即聞香此日猶興百卉傍遺迹不無人偃仰頻過只有蝶悠揚糢糊字蝕年華遠縹雲封夜氣凉宋碣唐碑多冺滅此身安得浥餘芳


池涵春日水融和於仞魚蝦跳躍多獨戲休驚垂以釣羣遊謾訝納諸羅頻移柳絮吹漪浸不逐桃花送逝波幾度臨流深有感校人盍把寸心摩


灔芳池數畝寬何來閃碧夜光寒天心不異氷輪掛水底應同玉鏡看薄霧豈妨蟾窈窕踈星偏遶兔圞團莫愁斜墜西峰去來夕還交樹影蟠


山自蒼蒼水自流趙州端的近秦州企予不見徒穿眼倚杖無聊數舉頭彼此真僧思萬里古今公案話千秋有懷須得遊仙枕不隔纖塵見十洲


高僧卓錫碧峰前何意留來一線泉洒柳淨宜稱石乳瀹茶香可傲龍涎渠成畢竟涵秋月壑潄依稀响夜絃觧渴不無甘露味源頭猶訝在西天


高山泉應海中潮時侯無差長復消盈縮浸天窺白晝往來隨月計清宵可知大塊通元氣孰解灵區別世囂沁冷詩脾驕羽化何須跨更吹簫


僧已乘雲去臺猶引月來天風吹爽籟仙獨徘徊


杖履來初地風幡拂畵梁青山扆古剎碧澗繞廻廊松月窺禪淨巖花入呪香自憐嬰世網何暇問慈航


層巒縹俯青霞此日難逢雨散花酒榼夤緣青嶂外詩囊瀟洒白雲涯中天樓閣纖雲斷隔樹烟村落照斜覽勝賞心傾倒極浩歌驚起暮栖鴉


想探危巒幾百重雪深常未及玄冬晶光寒映三秋月合上瑤第一峰


烏嶺亦垂掃地枝真僧再到是何時游瞻石色濃如墨古剎叢中仗羽儀


奇泉觱沸湧危巔潮信盈虗應不偏知是靈區通海眼豈同他水繞峰前


誰人不欲後留香縱有些兒亦易忘何似此堂貽得遠當時錯怪穢皮囊


乘雲人去只空臺何日依然此地回佇望蒼茫烟靄斷翩翩一自西來


活水何來自逶迤浮沉孤月影遲遲勝遊偏值中秋候桂影蟾華滿石池


深鎖白雲拂日光萬松夾道靄蒼蒼夜來濤引清風起遙和鐘聲繞梵王


紏結輪囷木已枯中枵外綺祖師趺頻經歲月乾坤老遠紹芳踪尚有乎


玄機無用語言酧悟得心空法自投欲識西來端的意堂中但看滾木毬


荷負西來正法輪亭亭窣堵隱遺真爆餘石卵今成讖誰識吾師覺性身


鷲院獅巖勢竝雄金鼇佳氣鬱相通橫空欲鎖千峰勢洒水聲連萬竅風


寺自唐朝肇迹先山庄不遠翠微連如今黍稷僧何有舊是藍家種玉田


夫何秀氣鬱嶙峋唐代禪栖甲七閩樹裏池塘清可鑑雲中殿閣靜無塵經翻龍藏香千篆定起鯨鐘月一輪多少慧燈斯發燄曾聞透網有金鱗


巖高飛鳥外香宇寂雲巔繞檻青峰秀當窓白日懸虹霓生樹杪麋鹿戲花前可愛虛閒地堪栖面壁禪


山勢如城翠潑天中閒畵棟與雲連盤空合去多芳樹絕頂分來有活泉掛錫不離烟靄裏挑燈常在月明前秋風吹冷鋪金地擬待何人結勝緣


疊翠凌霄上羣山落四隣峰巒常有雪水石自無塵象骨言仍舊鷄園搆屢新最宜雲臥者幽寂此栖真


異泉生絕頂不與眾流交深淺非干雨晨昏自應潮未殊溟渤長寧逐尾閭消造化初難測傳聞在昔朝


佳哉山有石獅踞勢昂昂蘭室依幽敞洞天自鬱蒼憑之揮畵幅詠以入詩囊早晚聊栖止令人逸興長


何謂雲巖秀清凉迹五臺樹深從鹿宿山峭待人來未遇祥光現安知覺路開尋常樵牧者徒向此徘徊


怪石摩空峻真僧此地遊如停芳樹下應舉亂雲頭莽蕩臨青漢巉巖俯碧流芳塵難可躡瞻望思悠悠


千盤泉落處林有溪橋意足名區固勢干勝氣遙鼇擎橫綠野鵲聚墮青霄神物常呵護無愁沒巨潮


大樹摧殘久輪囷丈許存中虛成小屋外闢自衡門清苦安禪便淋漓題銘繁數椽長護惜盤地有靈根


片石空山裏摩挲儼古碑蟲文猶剝落鳥篆盍鐫之休使雷轟破無勞客問奇個中存別趣蒼頡未生時


萬木垂陰處津梁喜有成金鼇雲裏跨靈鷲霧中行橫鎻奔流勢疾飛瀑布聲懸巖通險阻山徑轉幽清


何人卓錫去引此泉滔滔迸石知源遠入雲得地高甘猶噴玉髓淨可鑑秋毫欣覩神蹤在餘芳澤我曹


逈絕纖塵翳月來映愈清涵虛千丈碧徹底一輪明漂練舒銀漢開簾動水晶霧消雲亦散直看過秋更


峻極層層起雲深梯亦賖昭回攀碧漢曲折踏青霞依樹山亭小傍溪水碓斜徃來人冉冉空望梵王家


遠陟祇林想叩關管窺那復見多斑池涵夜月窓前白松柫朝雲塔外閒覓句每因聆好鳥安禪且得入深山雖然未會拈花旨也寓栴檀寶樹間

