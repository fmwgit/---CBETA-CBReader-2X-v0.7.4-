大藏經補編數位版, No. 88 古今圖書集成選輯（上）


那個那個快去尋取有垢則浴有破則補若還尋不出來我亦忙忙無主


舍內分明有個人無端答應自相親扣門借宿非他也你我原來是一身


人人有個用不盡說出那值半文錢無位真人何處是一燈不滅最元元


兀坐靜思陳麥帳何曾討得自如如若知諸相原非相應物如同井轆轤


這個人癡不當癡有人夢布便縫衣更嗔布惡思羅綺問是夢麼答曰非


有我即無我不起即是起起來相見有何妨而我見性尚無止秀才們禪和子那個真是自如如莫弄嘴頭禪而已


水澆鴨背風過樹佛子宜作如是觀何妨對境心數起閉目不窺一公案


夾岸輕舟行似馳只因方所自生疑海天空闊無人境星落風平去問誰又曰但得稍公把柁正何愁盪槳不悠悠任他風雨和江湧穩坐船頭看浪頭


指鷄說馬指衫說籬誰穿誰煑誰殺誰騎叅叅如何是自己當面不語時


自有諸佛妙義莫拘孔子定本若向言下參求非徒無益反損


最平常是最神奇說出懸空人不知好笑紛紛求道者意中疑是又疑非


冷時燒炭併穿裩這是修行喫緊人朳朳桔桔何為也空向叢林走一生


那時不在指禪機何必讚禮豎拂子好笑峨冠赴講堂良知良能而已矣


盜怕天明雀怕鷂可知佛性通諸竅若分惡類與禽門大地眾生皆不肖


夢時有我哭醒時無我笑貪嗔癡何在正好自觀照


黃金貴似佛法佛法貴似黃金覓時了不可得吾已與汝安心


個個是精心心有印放下屠刀証菩提揭開書本悟性命咄不煩閱藏叅禪即此授記已竟


本來無一物何事惹賊入縱使多珍寶刧去還空室

