大藏經補編數位版, No. 170 朝鮮佛教通史


不離兜率降毗嵐。乘鐵鍾來且莫談。結坐草田依道樹。現身榆岾建伽藍。看雲客自歸青嶂。撈月人應向碧潭。始到金剛堅固地。五三知識一時參。


偉論雄經同不通。一生弘護有深功。三千義學分燈後。圓教宗風滿海東。


貝葉西來兮其功大。教流中區兮斯永賴。法匠有憑兮誠際會。香山迢遙兮閟幽宮。豐德峻阻兮藏靈蹤。後人依歸兮何適從。有越作緣兮神助力。雙塔屹立兮基是式。以附奘公兮豈窮極。終南相高兮峻倚天。盛德巍然兮銘石鐫。來者瞻仰兮千萬年。


眾生差別。妄見生滅。覺雄出現。隨機演說。權實頓漸。同軌殊轍。慈恩奧旨。尤難析理慈氏傳之。無着得髓。奘基宣布。洎于東土。哲人相總。稱為八祖。師其嫡嗣。不愧於古道彌輿蓋。學通內外。福利無窮。邦家所賴。以仁接物。去華取實。匿己之長。護人之失隨處弘真。學者咸歸。惟德是依。稽展摳衣。強膺厥命。位是心非。真風大扇。佛日增輝預識其時。示寂如始。天容亦慘。物色含悲。


牟梁春後施三畝。香嶺秋來獲萬金。萱室百年貧富貴。槐庭一夢去來今。


此上數人。邈居青徽。徑入中華。追法顯玄奘之逸跡。朅來絕域。視如里巷。比之奉使張騫蘇武之類乎。


占得幽居地。萬松嶺上菴。入禪看不二。探道喜成三。采玉人誰到。含花鳥自喃。蕭然無外事。一味法門叅。


雲収歡喜嶺。月入老松菴。慧劒精千萬。心源蕩再三。洞天春寂寂。山鳥曉喃喃。咸佩無生樂。玄關不用叅。


共把寂空雙去法。同棲雲鶴一間菴。已和不二歸無二。誰問前三與後三。閒看靜中花艷艷。任聆窓外鳥喃喃。能令直入如來地。何用區區久歷叅。


但智成空見。偏悲涉愛緣。雙行常合矣。一道自天然。月運因雲駛。風飄識幡懸。干將如在手。安為色留連。


一簣成臺力。九臯翹足緣。修行破竹爾。得道着鞭然。未免三生累。冤家一念懸。他年瓶返水。追後跡相連。


悟從平等行無等。覺契無緣度有緣。處世任真心廣矣。在家成道體胖然。圓珠握掌丹青別。明鏡當臺胡漢懸。認得色聲無罣碍。不須山谷坐長連。長連牀也。


目無所見無分別。耳聽無聲絕是非。分別是非都放下。但看心佛自歸依。


覺破三生夢。身遊九品蓮。風潛清智海。月上冷秋天。輦路盈仙樂。瑤池駕法船。般舟三昧熟。極樂去怡然。


舊理東尸汀叱。乾達婆矣遊烏隱城叱肹良望良古。倭理叱軍置來叱多烽燒邪隱邊也藪耶。三花矣岳音見賜烏尸聞古。月置八切爾數於將來尸波衣。道尸掃尸星利望良古。彗星也白反也人是有叱多。後句。達阿羅浮去伊叱等邪。此也友物北所音叱彗叱只有叱故。三國遺事。


來如來如。來如哀反多羅。哀反多矣徒良。功德修叱如良來如。


月下伊底亦。西方念丁去賜里遣。無量壽佛前乃。惱叱古音。鄉言云報言也多可支白遣賜立誓香深史隱尊衣希仰支。兩手集刀花乎白良願往生願往生。慕人有如白遣賜立阿邪。此身遺也置遣。四十八大願成遣賜去。三國遺史。


去隱春皆理米。毛冬居叱沙哭屋尸以憂音。阿冬音乃叱好支賜烏隱。皃史年數就音墮支行齊。目煙迴於尸七史伊衣。逢烏支惡知作乎下是。郎也慕理尸心未。行乎尸道尸。蓬吹叱巷中宿尸夜音有叱下是。


龜乎龜乎出水路。掠人婦女罪何極。汝若悖逆不出獻。入網捕掠燔之喫。


紫布巖乎邊希執音乎手母牛放教遣。吾肹不喻慚肹伊賜等。花肹折叱可獻乎理音如。


物叱好支栢史。秋察尸不冬爾屋支墮米。汝於多支行齊教因隱。仰頓隱面矣改衣賜乎隱冬矣也。月羅理影支古理因淵之叱。行尸浪。阿叱沙矣以支如支。貌史沙叱望阿乃。世理都。之叱逸烏隱第也。後句亡。


膝兮古召旀。二尸掌音毛乎支內良。千手觀音叱前良中。祈以支白屋尸置內乎多。千隱手。叱千隱目肹。一等下叱放一等肹除惡支。二千萬隱吾羅。一等沙隱以古支內乎叱等邪阿邪也。吾良遺知支賜尸等焉。放冬矣用屋尸慈悲也根古。


竹馬葱笙戲陌塵。一朝雙碧失瞳人。不因大士迴慈眼。虛度楊花幾社春。


今日此矣散花唱良巴寶白乎隱花良汝隱。直等隱心音矣。命叱使以惡只。彌勒座主陪立羅良。


龍樓此日散花歌。桃送青雲一片花。殷重直心之所使。遠邀兜率大仙家。


生死路隱。此矣有阿米次肹伊遣。吾隱去內如辭叱都。毛如云遺去內尼叱古。於內秋察早隱風未。此矣彼矣浮良落尸棄如一等隱枝良出古。去奴隱處毛冬乎丁。阿也。彌陁剎良逢乎吾道修良待是古如。


君隱父也。臣隱愛賜尸母史也。民焉狂尸恨阿孩古為賜尸知民是愛尸知古如。窟理叱大肹生以支所音物生此肹喰惡支治良羅。此地肹捨遣只於冬是去於丁。為尸知國惡支持以。支知古如。後句。君如臣多支民隱如。為內尸等焉國惡太平恨音叱如。


咽鳴爾處米。露曉邪隱月羅理。白雲音逐于浮去隱安支下。沙是八陵隱汀理也中。耆郎矣貌史是史藪邪。逸烏川理叱磧惡希。郎也持以支如賜烏隱。心未際叱肹逐內良齊。阿耶。栢史叱枝次高支好。雪是毛冬乃乎尸花判也。


自矣心米。貌史毛達只將來吞隱日遠烏逸□□過出知遣。今吞藪未去遣省如。但非乎隱焉破□主次弗□史內於都還於尸朗也。此兵物叱沙過乎好尸曰沙也內乎吞尼。阿耶。唯只伊吾音之叱恨隱陵隱安支尚宅都乎隱以多。


善化公主主隱。他密只嫁良置古。薯童房乙抱遣去如。


東京明期月良夜入伊。遊行如可入良沙寢矣。見昆脚烏伊四是良羅。二肹隱。吾下於叱古。二肹隱誰支下焉古。本矣吾下是如馬於隱。奪叱良乙何如為理古。


刼外春風吹寺門。一枝仙樹本無根。榮生枯死令人惑。折取還為報佛恩。


欲說法空。則不可測。空則是色。欲執假名。亦豈可窮。色則是空。行如是觀。名為中道。循而教之。圓覺普炤。三世諸佛。由此塗出。大覺西遊。教觀東流。是故詔立。始祖之碑。嵩山高高。碑興山宜。


師之德足以繼諸佛。師之化足以益眾生。師之行足以扶正道。師之智足以發大誠。而銘之以此。足以流其光明。


塊然獨立。置其滑涽。惟寂惟寞。自本自根。心傳迦葉。一笑彌溫。深造自得。目擊則存後遊台嶺。入不二門。了悟玄鏡。見曉眾昏。釋林楨榦。教海淵源。鑱之于石。誓不可諼門人。禪師四員。三重九員。重大師大師大德道官入選學徒并一百三十有四人。


微笑已後傳心者誰。於我三韓國師得之。生荷袈裟其兆已奇。果得正眼超視當時。自見是性傳人曰辭不有傳法迷者何資。上堂舉話亹亹其說。舌是佛心心是佛舌。默固自然談亦可悅。身遁深巖名從何洩。學者邇追雲蒸雨下。左右扣之應接靡暇。曾不放我片時閒坐五教來參熏染般若。列岳躬趨痛求入社。王公遙揖謂若親炙。三十二臘膏液所及有許多人飽飫周洽。法棟云摧萬眼同泉。上甚悼哀玉色慘然。贈終孔縟寵典靡諐。仍命小臣豐碑是鐫。此山寧騫此石不遷。


五峯山前古巖窟。中有一庵名轉物。我棲此庵作活計。只可呵呵難吐出。缺脣垸折脚鐺。煑粥煎茶聊遣日。踈慵不掃復不芟。庭草如雲深汲膝。晚起不知平旦寅。早眠不待黃昏戌。不洗面不剃頭。不看經不持律。不燒香不坐禪。不禮祖不禮佛。人來怪問觧何宗。一二三四五六七。莫莫莫密密密。家醜不得外揚。摩訶般若波羅蜜。


池邊獨自坐。池底偶逢僧。默默笑相視。知君語不應。


稽首觀世音。大悲老婆心。手提無文印。印我鼻孔深。豈唯印無文。身亦無處深。而常不離此。清風散竹林。


塵中有大經。如何看不了。速撥律陁眼。早開迦葉笑。鬱鬱澗邊松。青青原上草咄。咄。咄。漏逗也不少。


莫逐五音去。五音令汝聾。觀世音安在。圓通門不封。磬搖明月響。砧隱白雲春噁。噁。噁。好與三十棒。


香處勿妄開。臭中休強塞。不作佛香天。况為屍注國。鐺中煎綠茗。爐上燒安息呵。呵。呵。甚處求知識。


不貪法喜羞。况嗜無明酒。莫說野狐禪。終日虛開口。默入獅子窟。語出獅子吼須知語默外。更有那一句。


莫咬一粒米。莫挂一條絲。恐失家常飯。復染孃生衣。壺中一天地。刼外四威儀汝若不如是。何名出家兒。


忘懷墮鬼窟。看意縱猨情。更擬除二病。未免野狐精。水任方圓器。鏡隨胡漢形直饒伊麼去。猶較患聾盲。


主人公。諾。聽我箴。最好堅除殺盜婬。火聚刀山誰做得。都緣是汝錯行心。


主人公。諾。聽我諭。到處逢人須慎口。口是禍門尤可防。維摩默味宜參取。


主人公。諾。聽我辭。十惡冤家速遠離。惡自心生還自賊。樹繁花果反傷枝。


主人公。諾。聽我語。旦暮浮生能幾許。昨日虛消今日然。生來死去知何處。


主人公。諾。惺惺着。十二時中常自覺。從來身世太無端。夢幻空花休把捉。


主人公。諾。心耶佛。非佛非心亦非物。畢竟安名喚作誰。喚作主人早埋沒。咄。


菩薩子菩薩子。常自摩頭深有以。摩頭因得深思量。出家本意圖何事。僧其相貌俗其心。可不慙天而愧地。麤行狂言任汝為。鑊湯爐炭何迴避。


志慕空門法。灰心學坐禪。功名一墮甑。事業恨忘筌。富貴徒為爾。貧窮亦自然。吾將捨閭里。松下寄安眠。


實際本來湛寂。神機自爾靈明。任運忘懷虛浪。何關沉掉兩楹。惺惺無忘曰真。寂寂不分是一。但能不負汝名。何用別求他術。


人生天地間。百骸九竅都相似。或貧或富或貴賤。或妍或醜緣何事。曾聞造物本無私。乃今知其虛語耳。虎有爪兮不得翅。牛有角兮不得齒。蚊蝱有何功。既翅而又觜。鶴脛長兮鳧脛短。鳥足二兮獸足四。魚巧於水拙於陸。獺能於陸又能水。龍蛇龜鶴數千年。蜉蝣朝生暮當死。俱生一世中。胡柰千般萬般異。不知然而然。夫誰使之使。上以問於天。下以難於地。天地默不言。與誰論此理。胷中積孤憤。日長月長銷骨髓。長夜漫漫何時曉。頻向書窓啼不已。


萬別千差事。皆從妄想生。若離此分別。何物不齊平。


身動而行。人見其迹。心動而行。鬼見其迹。身心俱不動。人鬼無以覔。况本無身心。何曾有動靜。若了如是。是真息影。


菩薩所養如拭塵巾。攬垢在己推淨與人。我雖不肖以是自珍。不知我者視我如塵。含垢忍耻內不失真。願言同學聞者書紳。


正法眼藏。不可思議。如來付囑。舉花以示。二十七祖。繼繼相承。達磨西來。傳印暨能。自茲以往。有百千燈。不須衣鉢。各闡宗乘。道被天下。惟上之機。克紹真風。偉我大師。早依慧炤。針水相投。密傳心要。遍遊席。拔萃離倫。屢遷名剎。說法度人。高提佛印。重行祖令。人天眼目。名聲遠布。達于中國。如彼禪伯。馳誠慕德。道尊德貴。為萬乘師。大雲普被。甘露均滋。厭喧京輦。累乞歸休。虛舟不繁。飛錫難留。退處山林。□□□□。隨緣放曠。一無所求。年至九十。俄然示疾。跏趺入寂。顏如平日。藹藹清芬。巍緣高躅。刊石為碑。揭于斷俗。


千重碧山裏。萬丈蒼崖邊。迴溪流泉細嗚咽。深林雜樹空芊緜。中有小庵若無有。朝晡但見祝君烟。花落花開鳥不到。白雲時復訪門前。誰識主人日用事。長年不夢塵間緣。寂滅境中伴寂滅。綠蘿松上清風月。已上並太古和尚集


秋風嫋嫋江水波。前山後山霜葉多。穿林石棧相紆縈。時見樓閣誇崢嶸。野外風帘高百竿。小橋倒影臨清灣。蹇驢孤客何所之。吟鞭指點行較遲。別浦寒潮漲半篙。漁郎隨意移輕舠。長天渺渺烟茫茫。重洲落日蘭芷香當時畵史好事者。想見丘壑藏膏肓。披圖忽此心神融。起我遠興遊江東。江東蓴鱸正無恙。目斷天涯半帆風。


去年九月九。閉門高臥嵩山陽。今年九月九。布帆萬里鯨波長。遙思月照啼猿樹。桂子雲外飄天香。黃花緣橘總無賴。感物思歸空斷膓。


正中偏與偏中正。正去偏來理事全。更向正中來上看。依前還入正中偏。


黃蘗老人轟霹靂。白拈臨濟捲風雲。固知佛法無多子。八兩原來是半斤。


城市曾聞大隱在。老師方丈正依然。點茶示我宗門句。知是西來格外禪。


大空間無盡藏。寂知無臭又無聲。只今聽說何煩問。雲在青天水在瓶。


老去思歸始拂衣。獨行葱嶺路熹迷。傳家清白無恒產。隻履流沙懡歸。


萬里西來惟傳不識。懡渡江九年向壁。清白家風自買自賣。衲被蒙頭當面忌諱。雖然不露頂。眼光爍破三千界。


棒喝交馳格外旨。纔隨語會昧神機。瞥然回首知端的。獨把龍泉定是非。


無住真人沒形段。尋常出入面門中。倘能一念回機了。踏斷電光流水聲。


人人脚下活獅子。誰怕南山鼈鼻蛇。一口倘能吞海盡。珊瑚帶月出滄波。


張拳活把惡鉗鎚。打破野狐精靈窟。地驚天動地來。肉團即是黃金骨。


此事從來不思議。固知無臭又無聲。吾今省得巖頭喝。驢糞逢君換眼睛。


這一物甚麼樣。本無聲臭那容思。為君通一線路。得個入處莫遲疑。毫釐有差千里謬。一念回機即在茲。看來看去沒巴鼻。肯用中書描畵伊。君不見三街村裏兄兄禮。閙市廛頭父父知。又不見飢來思飯渴思飲。坐臥動靜常相隨。鯨怒飲乾滄海水。月明露出珊瑚枝。宗門古調作麼唱。石子中宵捻玉吹。


雨餘庭院淨沙塵。楊柳東風別地春。中有南宗穿耳客。世間皆醉獨醒人。


碧雲湯惠住琳宮。係出同宗血脉通。迷翻發省知無我。道至忘言不計功。芳草漸長流歲月。碧桃開盡老東風。蒼生普濟無窮意。只在南禪轉手中。


十萬里來青眼少。九年虛度少林春。不逢末後神光拜。也是流沙浪走人。


靈鷲拈花飲光微笑。齴齲東來重彈古調。一燈分千千家互照。咦。阿耨池中一派來。四海魚龍以為命。


江草江花處處奇。旅遊春恨但吟詩。孤舟別意明朝在。回首東風是去時。


芸芸萬物本無情。物豈稱吾某姓名。觀物只應觀美惡。肯將紅紫定桃櫻。


世間何處覔藏舟。天外仙山去路修。一片孤帆滄海遠。白頭空恨此生浮。


歸家活路莫遲留。直透威音那畔休。鑑物冲虛無所住。回機寂照有來由。頂門具眼如天主。肘後懸符似國侯。浮世度生遊幻海。駕船無底任波頭。


參禪須破祖師關。縛虎挐龍莫等閒。直得驚天動地去。此時方得到家山。


春去芳菲綠滿庭。舊遊松柏夢中青。遙知萬二千峯夜。海月依前照玉屏。


深院寥寥閉小庭。客愁春盡草青青。等閒得此飛來句。吟罷相思倚錦屏。


聞飽聲名已十年。浮雲聚散各悽然。禪窓雨過花如霰。客舍春深柳似烟。人事每違真夢幻。浮生一會好因緣。他時倘遂重遊計。皓月金沙奏沒絃。


本自無生無滅時。阿誰下棒又誰治。春深紅入桃花發。更向高枝笑展眉。


聚散皆因宿有緣。海東那料此同筵。春亭烹進仙茶飲。青草烟花滿眼前。


欲把黃庭問神訣。遠勞桑海款仙扃。喚沙彌進茶三碗。東院宗風古典型。


赤肉團前無面目。誰將臭骨裏閒皮。看來已是不着忍。况用中書描畵伊。鯨怒飲乾滄海水。月明露出珊瑚枝。翻身直把露刃劒。三世佛祖誰敢窺。


對馬州東夜馬臺。客船明月遠帆開。梅花公案提持去。北野祠前請益來。


三老聲名滿海東。相忘已在形骸外。莫言兩地不相逢。興來相與精神會。


江樓院裏惠休師。利物多方語帶悲。馬祖豈迷山鬼泣。德雲能散野狐疑。對機舒卷如雷震。濟世繙經比繹絲。退席空慚遠遊子。寸心留待再參期。


西來一曲子。曾與兄吹之。瞥然如昨。再換春秋。無情歲月如石火電影。長吁耳柰何。遙想老兄。於無位真人面目上。能發大光明。度脫諸島生靈。高哉高哉。向者。余以先師諦南遊馬島。前至貴國。得見圓光老兄。西笑長老。五山諸德。盛論臨濟狂似是家字之誤風。別明宗旨。不亦多乎。余之本願。只要盡刷赤子。以副先師普濟生靈之訣。願莫之遂。空手而還。無任缺然。余自西還。衰病已深。仍入妙香山。自守待盡矣。適來聞有使行。即以寒暄二字遠驚老兄靜中春睡去也。唯兄無違本志。當以度生。願前告大將軍。盡刷生靈。無冷舊盟。幸甚。不腆薄物。統希笑領。不宣。


別來如昨再換星霜。相思一念。未嘗暫忘。只以百草頭上祖師意自寬耳。餘何足道哉古德或以望州亭相見。或以烏石嶺相看。以是道眼看來。則長老之眼。松雲之見。松雲之眼。長老之見。云何以別商量去也。余乃西還。衰病侵尋。西入妙香山。自守待盡矣適來聞有使臣之行。為寄相思字。以問老兄安否萬一也。向者。余以先師遺訣。南遊至貴島。與兄及柳川。前至日本。得見西笑老兄圓光長老五山諸德。盛論宗旨。具明所從來佳則佳矣。未遂本願而回。無任缺然。唯兄更為盡心。盡刷生靈。無落前期。幸甚。不腆薄物。綂希笑領。不宣。


道無形何自所隔。心無迹誰敢去留。無形迹。興來獨與精神會。然則在萬里長相見。師與我耳。又何容聲於其問哉。師亦以此眼照之。


國師智雄尊者混修。王師圓應尊者粲英。內願堂妙巖尊者祖異。內願堂國一都大禪師元珪。都大禪師廣化君玄嚴。以下畧


其推為上首輩者。曰幻庵和尚。今為國師正辯智智雄尊者。曰古樗和尚。今為王師妙辯智圓應尊尊者。


餘疑要决謁師翁。倒握烏藤活似龍。徹底掀翻明白後。大千沙界起清風。


即色即空難見性。其歌其舞易銷魂。世傳唐之韓愈。上論佛骨表。憲宗怒黜為潮州刺史。愈至潮州聞大顛禪師有道力。欲試之。遣妓紅蓮。給侍許久。顛師少不動念。蓮妓將辭歸。顛師贈詩云。觀色觀空即色空。十年不下祝融峰。如何一滴曹溪水。肯墮紅蓮一葉中。當他臨去秋波轉。亦是禪家悟道門。支那邱瓊山。過一寺見四座俱畵西廂。邱訝而問曰。空門安得有此。僧曰。老僧從此悟禪。邱問何處。僧答曰。怎當他臨去秋波那一轉。邱公風流之士。故。此僧現風流身。而為說法。


大雄大道大無邊。大慈大悲度大千。一音四時牖人天。大鳴萬刧猶天然。聖教東流知幾年。我聖乃今心獨傳。云何博濟無黨偏。拔與也須依金仙。誕物玄猷開福田。巨搆崒嵂撑重玄。萬靈奔走洪燼煽。紫焰燭天虹夜連。穹窿贔屭千鈞懸。擬諸玄像虛而圓。孕虛蓄雄時以宣。霹靂乍作崇岡顛。一杵萬井驚昏眠。逿彼波旬招靈仙。十方龍象駢聖賢。聽此更造精進筵。一切湯火苦熬煎。聽此便濯清冷淵。洪纖隨扣應乃全。善根以植惡以捐。法鼓法螺同周旋。神通妙用莫之先。我后我佛心共圓。昭揭化日須彌顛。法音大振彌坤乾。恆沙飛塵玉曆緜。


於皇我后。勇知天錫。炳幾定難。亨屯拯溺。人與天歸。景命維僕。奄臨大東。勵精圖乂。祖述憲章。三五與配。業業兢兢。無時豫怠。善政善教。在宵十歲。風淳俗厚。熙熙盛際。乃念蚩蚩。同一性體。飄墮迷途。罔知攸濟。惟此圓覺。諸法本母。乃譯乃訣。章分句剖。諄諄之教。等于金口。竪鍾設會。宗室之首。正法弘宣。如獅子吼。靈應疊現。聞于我后。我后曰咨來汝卿士。如來神化不可思議。遇此殊勝。喜慶何比。舊有寺基。在國都中。盍圖重修。用敭玄風。規畫依次。悉自宸衷。乃命臣補。乃董厥工。民競子來。不日歇功。殿閣寮廡。檻砌房櫳。翬飛鳥革。既枚既實。有塔在庭。如多寶出。鈴鐸語空。寤眾聽諦。盛會再闡。鑾輿再詣。奇祥異瑞。雜畓繽紛。凡有耳目。孰不歡忭。邦之四民。又彼殊俗。萬口一辭。齊呼共躍。我后神聖。應五百期。武功文治。千載一時。我后聰明。洞達玄教。四智之化。十善之效。曉我羣迷。如夢而覺。我后大慈。方便載施。載建塔廟。載使民知。正果獲成。邪因獲離。以先覺覺。同躋圓覺。法施無竆。澤利斯博。曷昭厥美。貞珉是托。


無賴儒生古亦稀。成羣作隊逞狂威。淨業院中焚像去。興天寺裏刼經歸。縱使眼前無釋氏。何曾心上有王妃。劍山刀樹千般說。佛法元來世法依。


墨道海藏經始之跡兮。何其茫然無可記。作之者能繼之者祖兮。惟歷歷若前日事。雙松蒼蒼兮不老。與茲寺兮終始。崇禎紀元後五十四年辛酉七月立。


浮屠之來其遠矣。在晉咸安惟元祀。東入漢山西秦使。流布三韓此其始。孰為左符鷄林記。入唐者藏詵其嗣。曰香曰行曰如是。并海以左山若水。在在鬪齧角而猗。所以分裂無時已。何以已則之如斯。小江南西曹溪峙。有巖刺天上如砥。是為無量大福地。乃刳林巒列慳秘。其麗萬數朱丹被。包山絡澗戢戢只。無平不陂崇不圮。或刧於灰兵於燬。後有其人承前趾。統三中葉其師義。越我中興三開士。經之印之印慧思。之闢之鏡靈址耽耽嶪嶪靘而邃。霧蓊雲霱波濤詭。國師有真香火備。鐵佛吐光龍象喜。更有百年休師。至躬□檀越及同志。曰五大師詒圖事。微我翼之而誰俟。執大願心獘年紀。舊殿而修新閣備。範軀以成鏤像次。其軋其昧爛其賁。不亟不遲功乃遂。載揚妙鈴馳玄軌。嚮風讚歎無遠邇。上與□□齊厥美。下為眾生諗厥□。自謂來者無廢墮。無騫無虧以無媿。


（云云缺畧）。縷褐之飾。布衣之極。一枚幻軀。六箇凶賊。他或□□。師能語得。缺略祖西堂藏。父南岳陟。化眾十方。為師一國。言叶王心。感融佛力。


語你出家輩。何名為出家。奢華求養活。繼綴族姓家。美舌甛脣觜。諂曲心鉤加。終日禮道場。持經置功課。鑪燒神佛香。打鍾高聲和。六時學客春。晝夜不得臥。秪為愛錢財。心中不脫灑。見他高道人。却嫌誹謗罵。驢屎比麝香。苦哉佛陁耶。


後來出家子。論情入骨癡。本來求解脫。却見受驅馳。終朝遊俗舍。禮念作威儀。博錢沽酒喫。飜成客作兒。。


忽聞人語無鼻孔。頓覺三千是吾家。六月鷰巖山下路。野人無事太平歌。


冤憎相會愛相離。世世纏綿業果隨。欲得休除如是苦。勿生貪戀及嗔癡。


牧牛歌任運騰騰。一個江湖有髮僧。八萬法門聞指月。百千公案讀傳燈。空花生處看真妄。道果成時驗愛憎。四十九年何所得。依然還我李無能。


靜閙何關决我疑。長安大道且平夷。城中亦有山中境。心外原無物外詩。九陌曉鍾搖舊夢。萬家春樹亂新枝。除非一隻沙門眼。肯許知音得子期。


自家幽境轉能深。不用逃形物外尋。山色溪聲叅活句。鶯吟鷰語聽真心。俗機還向紅塵息。世慮都從白業沉。多少閒人相見處。清風明月是吾襟。

