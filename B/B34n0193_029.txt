大藏經補編數位版, No. 193 吳都法乘


畏寒思欲夏苦熱復思冬妄想能消滅安身處處同


忖得還成失擬東仍復西未來杳無定何必預勞思


蠶出桑抽葉蜂飢樹給花有人斯有祿貧者不須嗟


草食勝空腹茅堂過露居人生解知足煩惱一時除


開軒叢竹杪坐久聞清韻重陰結春雲小雨生衣潤親友有嘉集笑語發真蘊游衍暮始還流光疾如瞬


耆婆大醫王能療諸疾苦視虗實表裏施補利汗吐設或有心病非針砭能愈世尊安心法一彈指疾去


西瑛為我吹篳篥發我十年夢相憶錢唐月夜鳳凰山曾聽酸齋吹鐵笛初吹一曲江風生餘響入樹秋嗚咽再吹一曲江潮驚愁雲忽低霜月黑坐中聽者六七人半是江湖未歸客歡者狂歌繞樹行悲者垂頭淚沾膝我時奪卻酸齋笛斂襟共坐松根石脫略悲歡萬念消悟聲無性聞無跡西瑛篳篥且莫吹篳篥從古稱悲篥悲歡茫茫塞天地人情所感無今昔山僧尚賴雙耳頑請為西瑛吐胷臆聲聞相觸妄情生聞盡聲亡情自釋盡聞莫謂聞無聲機動籟鳴無間隔亡聲莫謂聲無聞去來歷歷明喧寂吹者之妙余不知聞者之悟公莫測公歸宴坐懶雲窩心空自有真消息


逝水不復返黃葉無重榮萬物有終極浮生欲何成愛緣一染指智慮常縱橫寧知昨日事轉眼多變更聖人示欹器稍滿還復傾及時不自惜時去空傷情


裏面盡情得了外頭方始好揩磨雖然本有靈光在也要工夫發用他


手攜刀尺走諸方線去針來日日忙量盡別人長與短自家長短幾曾量


結緣待詔到山中廊下諸僧盡整容方丈老人何不剃要留白髮過隆冬


剃了又長長又剃一年幾度遠煩過大夫只管來求福我福如何有許多


大千沙界一端布覿面相呈見也麼好把金刀輕翦破為吾製取鬱多羅


五蘊山頭荒草盛歷塵沙刼未消磨寶刀一舉都除卻也與從前不較多


兩目昏花已少明耳根閉塞髮鬅鬙吳生刀鑷精來久識取者般癡鈍僧


髮生腳未跨山門金鑷聲聲到耳根好箇為人消息子不知誰是解知恩


月色白如晝松陰多似雲牕虗山欲墮燈炧夜初分河影中天見泉聲隔樹聞小樓成獨坐此景與誰論


衰草緣幽徑踈林出短墻風回驚宿鳥露下泣寒螿歷歷無差訛頭頭自顯揚跏趺坐來久重瓦鑪香


秋半山樓好匡牀夜不眠感時思佛果撫景憶南泉月下機何峻更深語最元寥寥千古意危坐獨超然


平生命坐太孤星峭似高峯冷似氷自主自還自僕空菴空榻復空鐺入戶無人剪鐙火消煙借月明獨有纖雲孤未盡白雲時至伴幽清


雙耳披風老敝驢長途力倦步行徐低聲說與揚鞭者一念差來爾即渠


槍旗不展策全勛占斷江南第一春除卻金輪聖天子舌頭具眼是何人


千僧徧剃娘生髮一念全超罔極恩老我畏寒偏護頂謾勞彈鑷到雲根


倉庚方始鳴倏焉屆秋杪蚤歲事行役躑躅悲衰老脩途遠游奔生死良苦惱負兹結髮親於邑殊難道空牀有餘塵征路無常飽嗟嗟人之生不及鴛鴦鳥王事敢云疲投歡苦不蚤恩情日以衰奚啻如秋草草枯萌有時佳人覯無期凉風一何厲旦夕空嗟咨嗟咨復嗟咨涕淚紛如絲


賤妾委空房曷不霜與霰良人天一方顏面寡相見豈無機杼勞終歲不成絹豈無室家私徒抱衾禂戀睇彼女牛星一夕猶歡讌咄嗟夫與妻永隔平生面一葦信可杭勿曰阻河漢秋風幸旋歸曷辭繁露泫思彼故人心膓似車輪轉悲思夜未央目斷雙飛漢廣莫可渉故情中道裂惜哉不見知已矣勞中熱吁嗟復吁嗟蕙帳空凉月


西星而東南星而北孤梵肖鬼丁壯司賊攔街者青挨門者黃妻孥在路父母誰湯身乎身乎何時殞乎


日煎煎風獵獵斷苗根殺苗葉朝炊骸暮易子朱顏皴白頭死白頭何足惜人兒詎為食


穿貂一負薦十坐不臥朝難夕野草尚連根人不期生色廒倉入萬委積成千夫高枕餓莩思烟吁嗟乎今日之日乃復丁此嚼珠之年噫嘻嗚呼天乎人乎


夜堂孤繞座何物共徘徊奄忽吹鐙去斯須趁月來似奴家未蓄疑客戶誰開折項低看汝將無汝在哉


春林重拭目片片落空花未死俱為客能安即是家十年藏市虎一日了弓蛇莫怪寒山笑于今笑轉賖


獨樹帶斜日翛然四壁存野花空發霜草自營根幻擬雲為路寒如雪在門彼羶安足慕名已挫乾坤


氷蘗憐同受虀鹽幸共餐如何忽摧落令我益悲酸不分重闈煖新添一竇寒明朝過函谷直欲借秦凡


庭面生苔日鞵頭上蘚時孤情唯月領幽事只雲知風靜落松葉露寒驚竹枝偶然看落日隱隱見吾師


古澗除砂礫泠泠水乍新雲添幾葉影月送一重輪菱芡秋應富鷗鳧近可馴短橋雖設极不許通人


靈泉從石迸汩汩石中鳴來處不迹去時無戀情借雲傳乳色附籟作秋聲轉聽窮崖口能令骨益清


聯翩鴻下寒塘不道西風遽已凉客有窮愁關晚節菊無嘉色秋陽侵燈細雨牕交暗匝樹濃雲水共長此日登高空我望籃輿那得出柴桑


胷中一點雲俱盡頭上千莖雪未消老步只宜平直去不知何意又登高


南臺靜坐一爐香終日凝然萬慮不是息心除妄想都緣無事可商量


倚杖高原白日斜陰風獵獵起江沙草枯平野來輕隼葉盡孤村集亂鴉映郭暮雲全似雪隔峯寒燒半成霞誰家茒屋臨溪住門掩庭梅一樹花


病裏逢春劇可憐梅花開徧石闌前淡因月上微矜色瘦恐風吹不駐年靜愛寒香浮藥椀遠驚長笛度江烟凄凉此際巡索默默相看病入禪


山雨暮方歇澹雲天際收蒼茫遠峯樹浩渺春江流風影弄竹色隔花啼錦鳩還須待明月聽水溪南頭


夜靜天宇白起看煙際峯風吹北堂草月出南溪松俛首問孤影索然天地空歸來入茅屋隱隱蘿鐙紅


數椽藏窅窕人跡杳無聞石瀨鳴風谷青山響白雲天香花際出煙影樹中分不盡遲回意偏宜在夕曛


亂草滿堦除蕭然自索居峯陰籠夏室花氣逼春廬色真堪畫幽心不可書翻思人代裡風物竟何如


烟莾白蕭蕭巖阿正泬寥雨清花下簟風洗樹間瓢蒔藥臨霞嶼期雲立板橋自開蓮社後誰赴遠公招


結廬當翠棧峯影半天垂石駭奔泉落雲驚峭壁危冷霞凝香閣奇木蔭霜榱漸入桃花洞香風滿路吹


山靜水悠悠青天杖獨留樹深雲忽聚峯冷日常秋花影迎橋合溪光抱竹流偶逢林叟至相與聽鳴鳩


臘盡復迎春多年電露身有山堪作主無法可傳人片月流壇白孤花倚磴新空將暮顏色日日面嶙峋


每看飛鳥跡轉笑落花身一世無長技三餐總累人夢隨生處斷心向死邊真所喜寒巖鹿從兹是法親


青山興不淺日日寄萍蹤入棧看新竹披榛問老松月明江閣樹雲白海門鐘尚曳蒼龍杖冷然過別峯


一谿斜隔寺終歲斷人行白日孤猿嘯青天散雨聲水光虛照影山色冷浮名有分橋南地年來學火耕


杜門兼杜口落落一孤身形影同朝夕雲山互主賓倚階調闘蟻坐草析爭鶉間向籬根立寒花刺眼新


天空白雲小月出青林皎背月踏花行香風吹百草


蟋蟀鳴秋堦流螢綴桐井深松明月來照人還照影


閑花歷歷鳥關關盤過斜溪更入山身到孤夆心亦住卻嫌流水出人間


昨夜對君時白雲滿青嶂人在明月中月在青松上


明月墮地白皎潔如秋霜低頭拾明月驚碎青琳瑯


荷钁立蒼苔春雲霽色開亂峯鋤术去深洞問花回蟲胷遊絲落蜂粘舞絮來煙光無限好不奈夕陽催


已驚霜入鬢况復病催何藥椀頻經手花村久不過晚風疎落木秋雨折殘荷遠媿雲中侶經年在薜蘿


晴日曨曈映草堂風簷斜掛絲長曉鴉啼破闌珊夢整頓衣裳始下牀


石門堪倚杖霜樹可懸瓢肯就祗林下諸天路不遙風煙翻磴道雲日盪疏寮况是清谿畔千峯隔板橋


陰風生鬼洞陽雨肅神壇老樹苔文古空山石色寒霞林凝渥綵花壁儼塗丹轉憶人間世空歌行路難


喬樹碧巃嵸瓊筵起梵宮雲驅將斷雨風勒欲垂虹殘照薰晴壑高花媚遠空遙瞻故山寺心注太湖東


團瓢小小倚山顛四面無隣直見天栽得門前數竿竹不招風雨便招煙


久雨不晴天地濕隔樹啼鸎聲半澀谿魚水急不吞鈎谿上漁翁荷蓑立


已罷栽松事仍添種竹心擬將一片地轉作萬重陰帶雨生新綠因風送好音衰年無可意猶望速成林


谷幽略似百花潭山水新奇頗盡探見客未能酬禮數逢人強半笑癡憨欲將多寶融成塔聊借羣花暫結菴曉起急磨鋤芋钁春來先製採茶籃婆娑月底看叢桂潦倒風前種石楠反舌正當逢夏五眾狙不復怒朝三香塗刀割身能忍檗若餳甘舌盡諳泛水鳬鷖皆得意採香蜂蝶未忘貧孤寒卒歲能消遣佛法何人肯荷擔坐倚瑯玕春寂寞漫言吾道在江南


長夜不肯旦起行霜滿天低頭思徃事無計妥衰年學道憎多口為農無薄田彼蒼不可問冷笑白雲邊


經年株守北山隈荒徑蕭蕭沒草萊換我眼青惟老檜催人頭白是新梅雪深板閣香難入冰擁籬門凍未回鑿取石泉烹瓦釜且教稚子薦春杯


乍見新花照碧池一朝落盡只枝空多滿架薔薇刺不得鈎春住片時


晝長無所事心境兩虗閒但覺室　水不知身在山樹疎雲助影石老雨添斑最喜顛崖屋清宵月半間


北風吹凍雲夜半結深冷林光散朝旭雪色亂天影山鳥寂不言熟眠人未醒惟有石女兒拍手笑相領


秋日澹松姿秋山影亦遲坐眠雲不意空寂鳥能知病骨添新氣枯禪翦舊思何須重刻豹煩惱已無脂


山中何所有雪片大如手凍殺石蓮根來年不生蕅


山中何所有松子滿崖口臘月火燒山一錢換一斗


月鏡流清魄梅花倚澹粧偶然同照水豈意忽過墻跡在無處香來不定方空山有禪老私喜合行藏


雪晴方見月即與雪和光混竹俱生態分花不並狂性從消處得情許照時長欲掃重重跡何山可閉藏


昔日經行處歸來草正荒鶴因無主瘦松已礙簷長秋老流雲殿螭頑吼石堂始知蠻觸理從此不分疆


秋山探已遍向晚入雲居月滿飛霜後風鳴落葉初不知寒漏盡但覺故人踈四壁蛩螿語蕭然一室虗


暫別青山出行行適莾蒼風寒歸獵犬日落走村羊野竈頻炊奚囊不裹糧杵鳴黃葉下一一擣衣裳


行藏唯爾共動轉不吾先識自孤鐙下交從明月前陰晴猶有待寵辱竟能捐齊物偏憐汝莊生豈偶然


秋深臨逈閣蕭瑟倍含情月隱螢偏照艸寒蟲不鳴風威驚落木霜氣壓孤城此際幽牕下泠然病骨清


山杳渾如古猶宜靜裡看白雲歸樹老明月到溪寒鼓壑風加怒臨江葉已道人心跡穩隨處自能安


秋深豺虎嘷落木下滔滔一月當空白羣峯露頂高短垣飄遠瀑孤枕送寒濤直似清江上踈風坐小舠


烟雲停泊處許可託閒身古色庭前樹蒼顏鏡裡人松鳴誰是主月出互為寄語同門道如斯水牯淳


十年不照鏡頭鬚雪如映但覺白皚皚原來自家鬢


松間一鶴鳴腳下松雲起問予何所為嘆言惡可已


雖無邁徃氣卜此凌雲軒非雪緣誰白梅花影到門


暮集樹頭鴉其如畫裡家松濤千尺浪鏡面一池花


木困未曾醒三月猶然冷非關春不知祗為山窮頂


谿東一片雲似與僧為伴因之急過溪過谿雲已斷


一朵蓮花峯分影紙牕上紙牕影不全走卻峰兒樣


踈竹茅菴歲暮時目中物類牕相知予悲叔世耽丘壑鳥戀殘陽立故枝林葉一朝都掃盡桑根三宿又誰期春風指日吹庭草何事梅花信轉遲


圓頂方袍四十餘或居丘壑或閻閭雪中曾欲捐雙臂雲裡猶然理舊書可嘆安心人未得倏今屈指歲將除他時更金剛骨擬向匡山掩敝廬


年逾四十無相識百畝青山常獨居風送濤聲寒壁落月來花影暗牕虗日中朱紫無容口夢裏袈裟得覆予猶恐獼猴仍睡去一聲喚醒夕陽餘


鳥啼花笑猶朝暮霞落松飛孰主世已一生渾適我年將半百未逢人因慚短翮無求遠為惜空山不捨貧雙足入雲霄漢坐青峯影裡作天民


一入高丘野鹿羣平教足底泛流雲靈花敢是龍王雨法語應知山鬼聞兔娑婆能若幻全牛世路劃然分不須更作躊蹰態回首孤扄日已曛


云是支公古影堂花陰松雨暗蒼蒼業唯陽空無住名倚青山實未忘岞崿靈峯塗海色嶙峋貝樹綻谿光凌霄鶴翮終難鎩得返孤雲舊日鄉


桃花流水古人狂若效顰睂失故粧儻以碧山來問我也能不答意偏長


牕開竹裡對蒼茫霧白風清籬菊黃餉客不須盤內果滿空秋色一庭霜


庭樹有聲知日短朝來松下攤書卷書卷纔拋夢未成夕陽又被松風捲


誰為居山了無我風我月我青山我聞說莊生我是魚臨溪又把谿魚數


行到深深一翠微人多畏虎閉山扉我今最愛茲山住虎跡多時人跡稀


刁刁落木響空廬獨夜孤鐙展舊書安得春風一回轉疎花分影上牕虗


茶竈夜桑柘火庵秋澹荻蘆灣閉門刪草不辭倦對月讀經殊未閒


晚來猶愛山中景忽覩巖花落春井泠然樹杪細生風吹出笆籬杖竿影


為愛千峯杳來從秋色過人宜末路少雲到斷橋多踈雨分梧竹香風出薜蘿欲尋橫錫處指點碧巖阿


侍立無言結想同如生二老坐軒中眼前法乳人三代嶺上香烟寺半空殘臘氣寒猶帶雪早梅春暖不因風探尋又是明朝事直到前峯有路通


紺泉新出樹新栽一鏡天光石面開未掃卻疑黃葉動不知今日是誰來


愛行流水愛看松拄杖多情出每同記得夜來留坐處今朝不見白雲封


急雨狂飈作怪聲如妖如鬼不分明青山即使連根拔只當乘舟附遠行


客來不見看門犬日出方聞報曉雞漫向人情爭恰好從來只管自家齊


盜滿江湖蝗滿天蕭蕭墟里帶炊煙虎丘山上中秋月只照生公不必圓


石頭大小依山住流水東西看地行世上不平唯有我亂如春草踏還生


五更鍾板最分明歷歷何曾錯一聲信是長安官馬路直前不走要橫行


軟翻觔斗軟藏身總是區區非別人最快一時都放下洛陽橋上看迎春


凉飈吹不歇巖壑倐深秋道者心能定孤雲跡自幽水煙橫谷口霜葉滿谿頭只合蓮峯外相期鹿豕遊


貧到無錐始是貧皮膚剝落露真身敢辭長者牛羊乘暫作經王蟣虱臣糞掃堆頭鋤小草蕅絲孔裏縳長人天西舊有蓮華寨一別空銷五十春


不設町畦不立階自操杵臼自擔柴奪將束肚三條換得還葱一隻鞵髭儘教蒼白亂神情未許雪霜埋石頭已朽蘆根死留取空名挂斷崖


流水潺潺隔院墻春風曾未到筠房鳥行雪路留寒跡花壓冰簾落凍香早起半盂蓮肉飯倦來一盞橘皮湯林間且喜無相識日日乘頭坐板牀


眼倦睛皆鈍唇勞齒漸空偶看霜草白轉惜露花紅萬事留身後殘生寄夢中不知朽衰骨可得葬谿東


日出有定時人出無定處除卻賣笟籬不必下山去


草暗簷前螢火稀樹間孤鳥宿還飛空庭坐久宵將半不畏寒生露濕衣


夾山老人閒不徹見聞蹤跡各冺絕水鄉高挂一帆平順逆灘頭履渉時流空向色聲尋只見寒潮堆白雪那知大地一毫頭放去收來明歷歷自纏自縛弄精魂迷處尋迷迷何極請看徧野髑髏枯換了皮囊自不識


適聞印師歸咄嗟供草具燕筍斵春雲狗杞吠朝露辛香溢楚芹柔甘調薯蕷徐進宜城粥玉脂戀湘著何必五鼎烹所得良已飫回思鵠形子半菽猶未固一甘縱足快萬古誰為度與汝誦五觀毋為口腹誤


麥秋麥作蠶蠶月蠶名豆豆作綠珠圓蠶似碧玉皺家老憫我饞傾筐前為壽櫻桃况初熟可以佐春酎念無水晶盤瀉自翡翠袖野人欣及新儉歲享慚厚印師獨不然入口如傾溜天厨與貧里等付一飽後迦葉須菩提妄心分去就


首夏清和節江鄉櫻筍餘時時呼白墮頓頓食黃魚謬忝道人服虛迴刺史車未論他日事捫腹定何如


捨家成底事對案獨何心未斷柴桑酒翻愁絲竹音門人議糖蟹少婦卻鮮禽從此清齋約饑膓任自吟


步屧脩竹林銀橋佛廬淨灑然忽清凉是境還非境


契此不彌勒此像非契此許大須彌山收置一囊裏


夜半海潮音松風竅天籟我亦從中證非惟觀自在


大似百衲僧卻顧僧雛語其語了不聞低頭似相許


世尊蓮正青遠公蓮自白爾向青白間別作天水碧


書不如右軍何煩使池墨唯將用洗心能使淨業白


佛日瞻依咫尺其奈波羅乏船藉令折蘆北渡何似隻履西還


莫欺方池一畹對爾胸中廓然平吞雲夢八九別有世界三千


函端舍利發知爾不成空老眼粗能辨僧繙未易終真文玄奘熟梵字阮咸工大類　龍藏來一缽中


要君日日寫楞嚴曇村頭損素縑夜望神光生口角朝疑舍利吐毫尖行歌劍客緱將蒯調笑書生舌欲黔真箇法門無一字五千函卷是誰添


老來離欲正中偏差勝耆婆始上天漏盡尚餘迦葉舞慈深寧愛辟支禪開椷罔象欣珠得倚杖長庚配月懸悔不乞公祠部牒也堪將換沃州田


街鼓初停香篆寒唄聲那為雨聲闌彌陀界遠疑城近慈氏宮深外院寬正念可爭無念好非心還較即心難道人別有安身處準擬清晨叩懶殘


自緣衰相現敢學淨名身室總無天女經惟對世親空花來處失池草幻餘新解作門中語君非第二人


飲光跡樂章形天舞干戚業從定中現死作生時劇習氣苟尚存窮刼猶未息所以西竺言蕩然淨八識而我獨胡為苦搜紙上跡淺或解焚誦粗能節衣食忽起人我相紛紛填胸臆雖或祛之早猶恐中伏匿猋風突如來吹入羅剎國惡固不可為善亦竟何益善惡了不思如如湛常寂


七尺虎軀將自言能學道舌底吐蓮花心頭發殘燒東家怨除目西家盻邸報欲出中既熱欲處唇亦燥何似兩不關蘧蘧睡一覺


衝寒褁頭出剝啄何太緊徵施勝徵稅責文如責進財枯思復竭拒之則不忍何不焚筆研深山採薇菌慳心久已無名根或難盡


朝禮觀世音夕禮阿彌陀不願乘金臺不願產蓮花聊以銷宿憯攝心使不它貴人背相笑禪者面譏訶我亦不敢言自問各如何


由來大乘地不踏小乘逕滿口說大乘何曾有一證或請丞相田或借中涓柄開筵珊瑚擁發篋黃金迸未必小乘人肯作大乘行


寂爾當春晝怳然現余過僅曉身外師不識師中我逞筆亡所裁幾復釀語禍迴塗塗轉迷蹈海海仍苦所執但空花而乃希真果俯慚抖擻念仰愧慈悲父名欲一線牽百諐成子母搜之若微細任之終失墮真一苟有虧畢生莫能補冉冉崦嵫照沉沉北邙土不解去日愁為昧來時路試一喚王生王生必回顧惺惺與昏昏兩反當兩助於此尚因循聖賢莫能度


轉輪聖王招不起閻羅老子呼即去人言此去無奈何我道死處為生處若縣僅開榮辱根竺乾始究去來趣記取湛然一點圓莫遣枯藤束枯樹


弓甌脫一蝸廬老去生涯自有餘但飽何須香積飯得閒能厭惠陁書師教忍辱波羅蜜代有同生蔑戾車卻是山僧多伎倆此身聾瞽不妨渠


白簡彷徨尋所之入山不深復何辭世人煮鶴寧一事而我雕亦少時多聞比丘結未斷求名菩薩緣當遲怨生轉作善知識咀口懺卻波羅夷


事在名教中理在名教外事理兩無渉於中得自在


上智與狂愚俱能奪造化唯有中根人隨緣作榮謝


東林咫尺地陶然四方樂卻笑柴桑翁斷酒有何惡


阿難縱強記何如周利槃伽陀無一句調息入泥丸


快如久繫人忽遘獨角赦不作謝臨川矯首白蓮社


一把茅蓋頭兩盂陳脫粟笑殺頂生王到了不知足


西有華胥國北有拘盧洲那堪此中住耐可少時游


十三十八月清光濯毛髮真境苟不虧從人指圓缺


秋聲不解愁偶叶愁人意任使將愁來無愁與相會


大毀彌天來今生夙生事差勝買虛名尸居長抱愧


調達丈五身刼火燒不息一生無所為與佛作功德


趙州柏樹子強半賺人死脫得葛藤纏走入虀甕裡


雖云卻五辛叚食猶自寬要和禪悅味不在歡喜丸


出語膾一世不受兒軰悅總為般若河雅無文字筏


聖如薄伽梵狂如阿闍世順逆雖有殊從兒得初地


維摩默不語迦葉笑仍此意誰能會悠然見道機百千萬偈後四十九年非若有雲門棒能令狗子肥


七情聊試勘唯愛覺難論已自傍倫物兼之有我根摶沙一以結歸路遂長昏是故雙林叟功成始報恩


儒童本來菩薩大覺亦是金仙其奈兒孫合閙與說無始根緣


維摩夜來病熱千言萬言不休偶然剎那閉口坐斷天下舌頭


玄奘欲從西返道遇達摩東歸我已盡黜義相百篋千像何為


香積缽底分飯趙州罏頭噇茶喫了依然不會問着只索瞞他


趙州行腳亦得寒山散聖也奇五葉莫嫌零落五位已自支離


講座清凉鈔禪宗臨濟評唱不論伎倆有無見了先喫十棒


易擲千金入海難拋萬卷填胸未敢望他乾慧且求暫落頑空


人云舉頭八座我曉失足三途開籠故憐鸚鵡倚杖或聽鷓鴣


漸踈青州從事頗倦子墨客心事栽松道者門風泄先生


出逢野人爭席歸覩山鳥銜花無妨淨行居士是否禪那作家


北牕高枕便羲皇佳景無多畏景長爭似儂家祗樹苑六時何處不清凉


寶閣蓮花法像新垂楊拂水四無塵那知咫尺清冷外便有泥連火宅人


有人相過說無生須斷人間利與名畢竟尚殘名利字不如支枕聽鸎聲


一閣中安兩藏書當時有諍未同居若教勘破西來意紫氣東行也不虛


四大偶然合六塵遂緣生幻心從茲起空華竟何形執幻既為滅離幻亦無成積漸由奢摩既得不可名萬動順其軌杳然空中澄定靜與寂感吾聞之孔經


西方有聖人自然坐蓮花跏趺黃金相下照干恒沙莊嚴先帝釋紛詭諸藥义種種明心地安在闘毗夸奈何浮屠教土木被諸華求因還生障積幻遂成魔智士達其根愚者將奈何


寧親為令子似舅即賢甥我有王維句重貽張仲行玉看家宅相花作板輿程峯色兩高紫松陰九里清忘憂行際草惜別夢中荊鈿寶施貧域篦金引化城莫深慈母慮斟酌錦囊輕


香鐙清淨儼禪居一箇蒲團數卷書屏肉斷葷方佛起來和雨摘園蔬


身心本如幻誤執塵緣相譬彼空中華翳者自迷妄幻華本空虛無相亦無色猶如夢醒時了然不可得


寶繩界地絕縱橫剎剎何須躡屩行况是頻伽音韻好衝開碧落紺雲晴


閻浮客邸幾多時早辦舂糧勿少遲世界右旋香水海鷦鷯何事戀枯枝


清梵聲流白社門一花遙供十虛尊月臨寒水涵秋碧翠葉田田浸蕅根


香罏瀑布望匡廬山頂白雲千頃餘最是遠公開社後六時鐘磬下村墟


西望迢迢是故家智人寧肯落天涯清流已泛慈航去險岸何時信櫓加共命音中聞般若芬陀葉上見僧伽夕陽懸鼓歸心處別有金光爛彩霞


夜臥晨復起經暄又過寒不思千刼苦只取暫時歡碌碌求名利明珠博彈丸厲風花欲盡仔細請君看


入門謬着水田衣多病人間乞食稀乍可掉頭聊脫俗敢言徹骨盡忘機六塵聚沫同湍急三毒浮雲似鷁飛潦倒至今曾未瞥玉函金字更相違


一片閒雲自可依從來吏隱不相違河陽未覩千花發給苑先看六出飛夜月照來空即是春風消去色還非惟憐白雪歌成後雙樹蕭蕭即紫薇


可憐世網與情塵欺盡悠悠今古人身計總成三點誤心詮始信一空真閒看遠岫雲無礙靜愛牕虛月自親謝監不須投白社在家還復了迷津


從教雙鬢日相侵乞得如來義漸深白玉光中看世界青蓮色內淨閒心


分明幻海託浮因妄處纔離即是真朗月獨懸空寂境紅塵不渉渡迷津


眼在禪經耳在琴可能聽字復觀音箇中覔得真消息笑殺西來一片心


片帆飛破虎丘烟載得中泠第一泉穀雨欲來花未盡江南無數采茶船


吾非愛我姿娟秀向在清光人影舊終食雖難飽客餐經年已分同君瘦不爭淚結粉痕枯忍見明月辭翠袖感君信厚少拘忌莫怨斯人為固陋

