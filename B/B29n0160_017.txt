大藏經補編數位版, No. 160 金陵梵剎志


南朝天子射雉時銀河耿耿星參差銅壺漏斷夢初覺寶馬塵高人未知魚躍蓮東蕩宮沼濛濛御柳懸棲鳥紅粧萬戶鏡中春碧樹一聲天下曉盤踞勢窮三百年朱方殺氣成愁烟慧星拂地浪連海戰鼓渡江塵漲天繡龍畵雉填宮井野火風驅燒九鼎殿巢江燕砌生蒿十二金人霜炯炯芊眠平綠臺城基暖色春容荒古陂寧知玉樹後庭曲待野棠如雪枝


昔誦北山文今棲鍾阜雲秋林時夜嘯天樂忽空聞弟子胡麻薦頭陁罽席分那知江海客不亂衲衣羣


曉日鷄鳴塔秋光玄武湖石鯨吹屓屭天馬浴虛無太液金溝瀉鍾山玉紆載歌　皇祖烈永保萬方圖


秋盡荒山鳥跡稀拂衣獨上扣柴扉屋頭鹿下緣青磵樹杪僧行入翠微千里風烟搔短鬢六朝文物付斜暉悠悠身世渾如此目斷天邊一鴈飛


春雲壓樹雨不休千花萬花含別愁白門行客駐長斾粉署同官祖勝遊江鴻渺渺沉孤影烟草離離散遠洲道上喜添三尺水馬蹄還許蹔遲留


驚風吹雨花欲盡有客衝泥偏遊百年能得幾回醉此日真堪一破愁高閣垂陰飛鳥沒青山出樹遠烟浮那知枕畔足幽夢已到鷄鳴最上頭


春山臨淨域夜檻出高城萬境烟雲暝諸天象緯明寶燈分塔影金鐸亂松聲定處塵機破諠中道念平感靈僧錫化虛寂佛香生鳥息林初靜龍歸水自清蕭皇遺世志師竺住山名不到深棲地那時識此情


春雲如黛點鍾陵湖水生波盡解冰幾處春風廻弱柳千巖雨色潤垂藤香筵寶座初聞梵塔院蓮龕正試燈閣上莫辭同醉酒望中原草漸層層


斷塔稜層過雨痕蕭然秋滿給孤園雲屯殿角寒鐘咽潮浸城根遠嶼昏隨俗杯盤虛永日媚人梧竹隔頹垣梁臺宋苑消沈盡猶有殘經鳥自

