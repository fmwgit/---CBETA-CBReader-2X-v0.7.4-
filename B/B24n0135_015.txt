大藏經補編數位版, No. 135 蒲室集


聖教東漸時尚屯僧會始以設利徵教傳千年演大乘音聞孔揚鏗華鯨聞寂覺空妙道凝非言非默非色聲天清地寧歲豐登祈天壽考億萬齡


大哉聖教顯幽咸若一音普聞萬類齊作疇克宣之有聲春容警昬唘聵開陽闔隂夙夜有恒與時降升籟鳴于谷龍吟于泓大啟其機怒潮迅霆聞而冈覺視此刻銘


龍光有煒新亭燕喜神用相止宜膺大寶高陵言言氣欝而宜爰播鴻音上聞于天天聽匪遐顧我下土大定超然一息萬古永懷聖德有聞而覺聞寂覺圓萬化磅礡勗哉皇皇而應無方谷虛不盈吾道其有終


匪朝匪暮兮爾聲孔揚更百世兮爾質彌貞吁嗟乎人之有生


龍集丁東菴成鐘在訢作銘扣而應器之弘寂彌覺聞非聲


警怠昬惟爾訓誠之至天人應


邈矣南服維嶽奠之　六龍行天然眷之眷之維何繄我覺皇維皇同德以宅萬方如霆之震百蟄斯作大風何從萬谷若荅　徽音鴻烈不在金石神人報功願播無斁乃酌金齊乃擊乃考聲容孔昭亦寓于教萬室夜遙匪警而寤闡幽出冥有萬其趣疇不耳聞而聞以性六用無偶萬物齊應川后山君不有駿奔何福不降以開皇元吾宗尚賴昌于世世刻銘同久敢告鳬氏


大揚聖教辭暢理彰機之弗齊或翕或張有聞咸作爾音于鍠如發其蔀唘幽迪陽進脩無住由聞取證常覺而妙聞亦非性今古無間物我同真非言非默常宣法音設教如是惟嵩克似勒此訓辭以告鳧氏


無象之先同乎一元有生以形如流失源惟覺有訓克復于本耳聰而聞聞聲泯聞性不昧非寂非聲空刼日用非去來今鯨呿雲合番水如荅大定安安不起于榻拯彼沈溺漫漫九泉長夜忽且而升于天導師作鐘其旨如是以如是聞無媿鳧氏


聞而覺覺而妙心非佛智非道


體之成備五行扣而鳴妙與化冥孰謂人有知覺于不如物之無情


笑隱子作鐘朝夕扣之以警吾徒


聞無聞妙而神兮


靜而應不敬兮


扣而應體元靜用則神誠夫性噫惟汝不言之令


計籌之山禺泉淵淵武恭之阡禪宮渠渠禪祖是居有林其徒道傳教宣不煩於言考鐘于縣警聵唘昬聞於無聞惟覺之元囿于化中或塞而通罹彼祝融作我中興百煉愈剛其聲孔楊鳳躍鯨呿萬礎星羅惟逵之勞蚤夜以同令音無窮有永吾宗


傳道以言言有窮示以寂默或不通資汝考擊開群聾警昬怠善以萌聞於無聞聞性空無思無脩超聖功珩琅削玉青瓏桮渡振錫遺奇蹤惟唘似之昌厥宗欲以萬石留春容鼓槖特奮千夫雄寒潭照空吟老龍虛谷荅響萬竅風唘之善訓寧無同我為銘之惟汝庸


閩楚之交山斷若玦師據其衝過者必閱無當其機夕默斯要假爾令音以宣其教爾虛有容而應不窮十方無間如風度空霜月夜寒萬籟不作聞非有聞覺亦非覺差爾來學妙乎師承大振厥宗我銘是徵


人之奉身輿馬器服或假或失終求以復性生而靜人所均有奔軼蕩泊頃刻莫守貴物賤己重外惑內秪益其愚胡寧不畏大雅君子存存以究顛沛周旋儼若前後若倚於衡以左以右不越衽席彌綸宇宙匪邇而遐河海流潤莫著乎隱鳥飛魚泳怡怡慈順維涼國是訓匪訓于室以施于邦國


天日之遠圭測其景泉流地中汲深以綆道大如大德淵如泉我求而獲衽席之間聽視言動或外誘之川潰于防何以復之萬殊一本萬古一息日用無間燕處飲食亦有萬卷父子師友載膏爾車言駕周道于王作賔公矦之孫乃眷環堵岌其高門


工試以藝巧力日至賈之於利歲閱月計我治于內日益日損莠鉏其驕苗糞其本六合之富萬物之有我獻我酬我納自牖物我無联而應無方如雲膚寸雨于八荒不有滔滔其源濫觴朂君子銘以勿忘


高昌之裔去魯萬里孰羨魯邦魯多君子魯山維藩岱岳中起盈靈毓秀天厥羙魯山之雲為雨崇朝魯山之石盡為璚瑤作我國珍生甫及申不于其身以施後人


定林有泉有蟄蜿蜒靈雨無爽作我豐年定林有石無以攻玉為圭為璋泄我膏沐桓桓舒國平生伊周用不迨志終愧巢由青松華髮逆身世歸榮千出佳處在是朂爾後求志乃翁蓄而不施天嗇其豐豈無駟馬來林之下無易其處樂我鐘鼓


荊山有璞和刖其足靈璧有貢裕陵之辱我守其頑庶全太樸傲皴于雪霜寄偃蹇于林薄無光潤以媚烟雲無廉稜以露鋒鍔爾羊群牧爾牛礪角苔溫夜趺風清專壑勺一窪於四溟載一卷于五嶽所謂外癯而中配懿德之無怍者也


通德之里聖學淵藪道之翕張乾綱坤紐大和薰蒸庶物蕃膴山有豐草溥露湑湑穆如清風沛然時雨厭原訏訏化成郢魯克纘其緒子鄭同甫言擷其英於焉容與以束以紉萬卷有序蓻孔碩舜陶不窳爾維似之以昌而祖


燕息之安孰不求遂藉之氍毹奉以甘毳或惴于心背若芒刺千金廣居不易吾廬有渰自西其光如濡匪暱匪聊與子娛或以寢處或以寤歌不違衽席孰阻嚴阿其居伊何維德是似庶幾無愧旌以勿替

