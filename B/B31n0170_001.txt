大藏經補編數位版, No. 170 朝鮮佛教通史


古者三韓鼎峙。開國稱王。彼佛聲教。蔑有其兆。及感應道交。賢德聿來。以赴機叩。易曰感而遂通天下之故。順道有之矣。始予躬詣所謂興國興福。因有綴文記事之志。無緣以發之。今謬承景命。以順道為傳首云耳。海東高僧傳。


自像教東漸。信毀交騰。權輿光闡。代有其人。若阿道黑胡子。皆以無相之法身。隱現自在。或先或後。似同似異。若捕風縳影。不如執跡而定也。但其先試可而後啟行。始逃害而終成功。則秦之利方。漢之摩騰。亦無以加焉。易曰藏器待時。阿道之謂矣。海東高僧傳。


火炎崑岡。玉石俱焚。霜嚴草野。蕭蘭共悴。師之艱難險阻。誠曰殆哉。雖伐樹削迹。不足比也。然隨時隱現。若青山白雲之開遮。遇害虧盈。如碧潭明月之撈掍捐軀濟溺。道之以興。菩薩法護。正當如此。其來桑域。决膜生盲。亦乘夙願而至者耶。海東高僧傳。


佛生年月。傳記互出。理難一定。然淵親承法上口授而來。乃與老法琳辨正論所據。若合符節。當以此為指南。然鉅儒吳世文。援引古文。特啟異論。致有問對雖辭旨煩麗。亦不足憑也。海東高僧傳。


釋氏汪洋海不窮。百川儒老盡朝宗。麗王可笑封沮洳。不省滄溟徙臥龍。


用之則行。舍之則藏。此聖賢之行也。凡愚之非所能也。便。本欲教化此國。未得其時。隱於草莽。與農夫野人若將終身焉。幸逢蘇氏之請住最初精藍。素志云愜舍利發祥。初夫用舍不與於己。行藏又從于時。論之。圓二諦兼三學之人也矣。


抱慧思之再身。調熟此土。時機之生酸。而從襁褓之中克赫厥靈。一戎衣剪滅凶頑。儲貳攝政。聖謨洋洋。布世之憲章。講贊於真乘。令各知所皈向焉。於爍聖德。吾國興法之洪基也。


云云中畧年祀寢遠。化迹不詳。故予於是併繫綴焉。然慧慈摳上宮之衣。觀勒始僧之任。不為無得矣。嗚呼。曇慧道深者。此方之騰蘭也。惜哉古記闕焉。


騰蘭來漢。漢人始得耳真乘焉。然其道渾朴。無宗派之稱矣。羅什入關之後三論之宗聿煽。諸家之割合。皆殿之矣。我欽明之聖統。海藩不替於貢。曇慧道深偕計來儀。此時佛法草昧。誘導惟微。灌公因三韓句麗之賓。起無畏提婆之唱。夏旱降大雨於天下。時渴灑甘露於井上。藏公尋來。系嗣繩繩。嗚呼。三論也。為兩朝宗旨之先登。異焉耳乎哉。或曰曹魏嘉平二年。中天竺曇摩迦羅至洛陽。出戒本子何稱三論為宗之始乎。曰魏之前。比丘出家。只剪髮而受三皈而已。迦羅見東土之缺僧儀。始行四分戒本。羯磨法是。又沙門之通儀也。不必立為宗也。以故其後承稟不續。至李唐。南山道宣。建律宗。遠取迦羅為祖耳矣。雖儀法起於魏。而宗趣成於唐。予之前言者宗派也。


欽明推古之朝。百濟高麗入貢之僧。大槩提婆宗也而不說宗派。又無統付暨灌師來。始講三論。上下仰風。貽厥相序。梁法朗者。三論之祖也。在興皇寺。服青衣登講筵。灌師之披青衣。祈雨得徵。亦有所據焉。


世之流民。性多戾。王命有所不從。國令有所不順。一旦聞所未聞。見所未見。即皆革面遷善。修真面內。以順機宜故也。傳所謂出其言善。則千里之外應者豈非是耶。然攝機之道。要在乘時。故事半古人功必倍之。海東高僧傳。


慧深二師。選擇外貢。化導不著。不知何宗。余想不出跋摩提婆之宗。羅什入關。大唱三論。成實。自唐以前。諸師習尚二論。是以其法。早傳於三韓耳。延曆十五年。官符稱成實論附三論。二師為空宗也。明矣。且為此方之騰蘭。故系冠于篇首焉。


在昔秦世。僧尼眾夥。或有愆漏。姚興下書。使僧任僧正。僧遷為悅眾。以濟頹緒矣。吾推古帝。登庸勒積。以匡法律。異域異時。王制之同。壎箎相合。蓋朝有護法之后。則野有聯芳之僧。佛法之感應。何世何國而得不爾哉。


定慧均等。斷除煩惱。與物一致。有何窒礙。菩薩羅漢。往來於三千世界。無他皆以由之也。覺之洞見者。殆乎躋聖地與。


藏師之事。國史不記何宗。見著論疏。則跋摩宗乎。實為一家之宗祖也。夫成實論者。東晉羅什譯出。三千門人。橫竪講敷。自爾歷世名僧。或著注疏。或鈔釋。藏師與先進。并鑣而馳。固不忝聖鑒者歟。


寧公想夫百濟國之選也。芳躅之逸也。史記法雨之一條。亦可以為幸與。王制曰九十曰有秩。况乎百歲也。帝賜封戶。實合於禮矣。輝公之德可知焉。


古德埋壙之後。全身脫出者或有之。世以為異焉。如覺公。火浴無餘而軆質依然。遊化他邦者。未嘗聞之。異中之異也。非權化。焉能有此妙舉乎。


大抵國君與下舉事。可與守成。未可與慮始。加有時之利不利信無信繫焉則原宗雖欲剏興佛法。固難朝令而夕行。然承本願力。位據崇高。又賴賢臣啟沃能以美利利天下。卒與漢明齊驅並駕。偉矣哉。夫何間言。以梁武比之非也。彼以人主為大同寺奴。帝業墜地。法空既遜讓。以固其嗣。自引為沙門。何有於我哉。經所謂王比丘殊身同軆矣。若乎掃迷雲放性空之慧日。挾之以飛者。惟厭髑之力乎。海東高僧傳


風俗之於人。大矣哉。王者欲移易於當世。如水之就下。沛然孰禦哉。始真興既崇像教。設花郎之游。國人樂從傚倣。如趨寶肆。如登春臺。要其歸。在乎遷善徒義。鴻漸於大道而已。彼漢哀帝。徒以色是愛。故斑固曰。柔曼之傾人意。非特女徒蓋亦有男色焉。評之。不可同日而語矣。海東高僧傳。


角乘初開三昧軸。舞壺終掛萬街風。月明瑤石春眠去。門掩芬皇顧影空。三國遺事。


紅紫紛紛幾亂朱。堪嗟魚目誑愚夫。不因居士輕彈指。多少巾箱襲珷玞。三國遺事。


曾向清涼夢破迴。七篇三趣一時開。欲令緇素衣慚愧。東國衣冠上國裁。三國遺事。


山桃溪杏映籬斜。一徑春深兩岸花。賴得郎君閑捕獺。盡教魔外遠京華。三國遺事。


披榛跨海冒烟塵。至相門開接瑞珍。采采雜花還故國。終南太白一般春。


遶佛南山像逐旋。青丘佛日再中懸。解教宮井清波湧。誰識金爐一炷烟。已上三國遺事


法海波瀾法界寬。四溟盈縮未為難。莫言百億須彌大。都在吾師一指端。三國遺事。


東護大士。南行童子。身一片雲。志千里水。浮囊永思。捨筏皈止。彼岸此岸。喻指非指。天業受禪。猶如覺賢。牛頭垂袷。象罔撢玄。巖扃選勝。海岸提圓。地崇洲渚。天授林泉。化城口談。學藪心傳。景侔秋月。感激春烟。□□□□。綻火中蓮。利貞贊曰。孤雲獨鶴。儷影巖壑。草剏蓮剎。混沌逢鑿。願霈無礙。人天有托。二傑如生。九原可作。


杜口禪那。歸心佛陁。根熟菩薩。弘之靡他。猛探虎窟。遠泛鯨波。去傳秘印。來化斯羅新羅一名斯羅尋幽選勝。卜築巖磴。水月澄懷。雲泉寄興。山與性寂。谷與梵應。觸境無碍。息機是澄。道贊五朝。威摧眾妖。默垂慈蔭。顯拒嘉招。海自飄蕩。山何動搖。無思無慮。匪斲匪雕。食不兼味。服不必備。風雨如晦。始終一致。慧柯方秀。法棟俄墜。洞壑凄凉。烟蘿憔悴。人亡道存。終不可諼。上士陳願。大君流恩。燈傳海裔。塔聳雲根。天衣拂石。永耀松門。（用近世洪居士註）。


禪心不定兮至理歸空。如淨琉璃兮在有無中。神莫通照兮鬼敢守衝。無不足兮施之無窮。刧盡恒沙兮妙用靡終。其一。


寥廓舍那道育萬物。蠢蠢眾生連舍那律。二既同體復誰是佛。迷之又迷道乃斯畢。其二。


大哉禪師生乎海域。克鍊菩提精修惠德觀空離空見色非色。強動為印難名所得。其三。


有為世界無數因緣。境來神動風起波翻。須調意馬勤伏心猿。以斯為寶施于後賢。其四。


乘波若舟涉愛河水。彼岸既登惟佛是擬。牛車已到火宅任燬。法相雖存哲人其萎。其五。


叢林無主山門若空。錫放眾虎鉢遣羣龍。惟餘香火追想音容。刊此貞石紀法將雄。其六。


麟聖。拾遺記云。孔子未生之前。麒麟吐玉書於闕里人家曰。水精之子繼衰周而素王天下。孔母徵在以繡紱係其角。後獲其麟觧紱而泣。絕春秋之筆。故云麟聖依仁乃據德。鹿仙燉煌實跡云。老子父韓虔。夢日光敷野。而一仙人駕鹿入室。與上洋朱氏牧猪婢子。合懷而孕。住胎八十一年生故云鹿仙。知白能守黑。老子云知其白守其黑。為天下式。二教徒稱天下式。螺髻真人佛根本無明已斷故。頭髮繞旋如螺髻難捔力。十萬里外鏡西域。一千年後燭東國。鷄林地在鼇山側。仙儒自古多奇特。可憐曦仲不曠職。更迎佛日辨空色。教門從此分堦城。言路因之理溝洫。身依兔窟心難息。足躡羊岐眼還惑。法海安流真叵測。心傳眼詖包真極。得之得類罔象得。默之默異寒蟬默。北山義與南岳陟垂鵠翅與展鵬翼。海外時來道難抑。遠派禪河無壅塞。蓬托麻中能自直。珠探衣內休傍貳。湛若賢溪善知識。十二因緣匪虛飾。何用攀絙兼附杙。何用筆及含墨。彼或遠學來匍匐。我能靜坐降魔賊。莫把意樹謾栽植。莫把情田枉稼穡。莫把恒沙論萬億。莫把孤雲定南北。德馨四遠聞簷蔔。慧化一方安社。面奉天花飄縷裓。心憑水月呈禪栻。霍副往綿誰入棘。腐儒玄杖慙擿埴。跡輝寶幢名可勒。才輸錦頌文難織。囂腹欲飫禪悅食。來向山中看篆刻。（用洪居士註及別註）。


可道非常道。如穿草上露。即佛非真佛。如攬水中月。道常得佛真。海東金上人。本枝根聖骨。瑞蓮資報身。五百年擇地。十三歲離塵。雜花引鵬路。木浮鯨津。其一。


觀光堯日下。巨筏悉能捨。先達皆歎云。苦行無及者。沙之復汰之。東流是天假。心珠瑩麻谷。目鏡燭桃野。其二。


既得鳳來儀。眾翼爭追隨。試覷龍變化。凡情那測知仁方示方便。聖住強住持。松門遍掛錫。巖徑難容錐。其三。


我非待三顧。我非迎七步。時行則且行。為緣付囑故。二王拜下風。一國滋甘露。鶴出洞天秋。雲歸海山暮。其四。


來貴乎葉龍。去高乎冥鴻。渡水愜巢父。入谷超朗公。一從歸島後。三返遊壺中羣迷謾臧否。至極何異同。其五。


是道澹無味。然須強飲食。他酌不吾醉。他飱不吾飽。誡眾出心何。糠名復粃利。勸俗飾身何。甲仁復胄義。其六。


汲引無棄遺。其實人天師。昔在世間時。舉國成瑠璃。自寂歸滅後。觸地生蒺藜。泥洹一何早。今古所共悲。其七。


甃石復刊石。藏形且顯跡。鵠塔點青山。龜碑撑翠壁。是豈向來心。徒勞文字覓。欲使後知今。猶如今視昔。其八。


君恩千載深。師化萬代欽。誰持有柯斧。誰倚無絃琴。禪境誰沒守。客塵寧許侵。鷄峰待彌勒。將在東鷄林其九（用洪居士註）


過去諸佛有微妙法。非文字詮非思修攝。超然直指一念千劫。惟我國師優入其域善學無學真空不空。具正法眼四闢六通。惟其緒餘寓術數中。不憑著筮懸解無窮舊邦俶擾新命猶閟。先終知終未至知至。撰書預獻國祚攸始。作周興漢如掌斯指聖人聿起膺受圖。乃眷所屬發之自吾。人雖隔世事若今符。殊功偉績與山河俱歷歲三百風流如在。瞻仰高躅掀天磊磊。勒碑舊祠揭示千載。咨爾山君守護無怠。


無上之法。不二而傳。月影難掬。露珠莫搴。信衣爰授。智炬迺燃。光明有赫。照曜無邊。非動非靜。何後何先。誰其覺者。我大師焉。靈資太一。誕叶半千。志探龍頷。身泛驪淵。雲游華夏。浪迹幽燕。清涼山畔。妙德堂前。瞻龍種聖。企鷄足禪。仰石霜緒。承谷山緣。入室覩奧。問道探玄。遊真如海。扣般若船。方回征棹。偶值戎烟。鶴歸有所遯迹多年。暨平宼壘。大闢僧田。倚賴罔極。鎻仰靡堅。道贊四主。名占一賢。恩流朝野。德及人天。吾皇避席。禮甚袒肩。實供四事。何暇九筵。跳出京輦。歸臥雲泉。秋溪月浸。曙洞霞填。隨身瓶錫。滿眼山川。問訊往復。傳驛聯翩。法惟常住。化乃俄遷。慈室壞矣。慧柯缺焉。山變蒼栢。池慘白蓮。碑撑石巘。塔聳嵓顛。斯文不朽。永耀蓬壖。


禪宗之胤。代代堂堂。人中師子。世上法王。玄關閫閾。覺路津梁。遠從天竺。來化海鄉。偉矣吾師。生於遼左。何陋之有。豈論夷夏。氷姿雪膚。言說溫雅。乘查兮雪浪中問道兮雲居下。命之入室。仍以傳心。棲遲道樹。偃仰禪林。鯨津返棹。忽遇知音。便昇金殿。欽仰殊深。卜地海壖。曹溪接武。惟我導師。謂之慈父。忽歎泥洹。天收法雨。贈諡兮感法恩。流慈兮光禪宇。


至道無為猶如大地。萬法同歸千門一致。粵唯正覺誘彼羣類。聖凡有殊開悟無異懿歟禪伯生我海東。明同日月量等虛空。名由德顯智與慈融。去傳法要來化童蒙水月澄心烟霞匿曜。忽飛美譽頻降佳召。扶贊兩朝闡揚玄教。瓶破燈明雲開月照哲人去世緇素傷心。門徒願大國王恩。塔封巒頂碑倚溪潯。芥城雖盡永耀禪林。


大哉妙覺邈矣真宗。玄玄示化默默宣風。真有非有真空不空。蓮開水上月出星中溥率見之人天仰止。注意玄河歸心佛理。味之禪悅飫以法喜。誰其有之惟我師矣蔚為將聖欽若空王。傳心寂住抗跡揮光。乘杯泛泛捨筏堂堂。去傳迦葉來化扶桑佛日再中法雲丕冒。邦國師資君臣邂逅。可料禪庭俄頃惠搆。鷄足潛輝龍頤過遘。


載厭緋帆茜斾輕。乞靈遮莫海濤驚。豈徒到岸扶黃玉。千古南倭遏怒鯨。


善應無方者。至人之化也。何之不可哉。而成公被待于仲筭。待公待珍師。是吾法因緣之所生。而時處之成就者乎。然則因緣之與時處者。吾佛之大訓矣哉。


攝心着力。不擬不衡。不落左右。中道斯征。


浮屠之說興西域。流傳四海因華譯。其言報應甚宏博。上下靡不勤祈福。塔廟之談何巍嶪。彌天之下遍六合。新羅奉事最誠篤。王氏遵守更無斁。演福寺在闤闠經中有三池九井鑿。其南有塔五層閣。不知何代乃頹壓。累世重營竟不克。運祚將衰焉可得。惟我聖君大有德。天與人歸膺曆服。萬化俱新百弊革。亦資佛教利邦國五層復建畢功役。經營不擾農民力。崢嶸突兀配松岳。輝映雲霞耀丹碧。上安佛骨厥靈赫。中庋大藏具萬軸。下置毘盧備嚴飭。功德最勝堪饒益。聖君萬代奉宗祐景祚綿延千世億。普令羣生霑利澤。命臣作詞刻諸石。臣詞蕪拙不可讀。但願此塔無顛覆。與國鞏固垂罔極。


維師之迹。發軔西域。滿王之子。普明之嫡。濼京遇知。允也其時。延華之訪。云何其遲。回視我轍。靡國不歷。屋建之瓴。水投之石。天曆幸僧。拂我以增。服今之服。道譽愈騰。狂言戲謔。匪人收測。談兵未釁。如析白黑。先見之明。乃道之精。或疑或謗。師心則平。舍利既赫。罔不竦息。孰謂人性。不協于極。胥斯檜巖。樹石以劖。無敢或訛于永厥監。


卓彼泉公。默契其妙。跡泯外彰。智融內照。始訪于遠。終晦于隱。匪覺其覺。無聞之聞。鳥絕含花。人孰知德。惟舍利存。厥靈以赫。伐石以藏。于山之陽。密護邦國。永鎮无疆。


矗矗巖巒造化痕。曉公臺上訪靈源。山迴北角藏深寺。驛指東頭隔遠村。雲想翠華成舊夢。風吹黃葉動秋魂。茲遊勝似楊州鶴。不覺逍遙趁夕昏。


師之道卓。匪夷所思。禪覺之嫡。聖祖之師。師在平居。嬰兒之如。具眼之遇。箭鋒相拄。一鉢一衣。謙謙自卑。尊崇無對。若固有之。或去或就。先見不苟。天錫佛壽。七旬有九。來也何從。日射懷中。去也何向。蓮花之上。處處其徒。圖表厥跡。兩間之堅。無久惟石。刻此銘章。垂示罔極。


月岳穹窿。鎮南海濱。孕靈毓秀。篤生異人。前有詵公。號為國老。後曰王師。妙覺是已。禪風既熄。王師重扇。且復起廢。鍾鼓大振。一則妙覺。二則妙覺。永備無忘。宜乎勒石。


惟我聖神。夙受佛記。手執金輪。繼天出治。嚴恭寅畏。不遑假寐。神人協和。靈貺駢至。仰惟大覺。廣攝緣類。設利分身。現稀有事。驚動耳目。晃耀天地。靈瑞震動。曠劫罕比。天心悅豫。弘誓發誠。像設晬容。演了義經。福我列祖。延及含靈。宗圖永固。彌億萬齡。惟佛道弘。普拔幽滯。惟聖軆佛。大悲廣濟。冶金鑄鍾。開覺一切。息苦警昏盡未來際。


園陵開寶剎。金碧聳崢嶸。法樂震人天。妙香諧幽明。中有大楗椎。鯨吼冠羣聲。有具須撞鳴。有耳方可聽。法不離諸塵。二合而後成。有聞無所聞。當有實聞性。能聞者詎是。本來實清淨。清淨無垢穢。是名大圓鏡。人人具是理。一聞便蘇醒。上徹阿伽尼。橫遍恒河沙。度盡無邊生。福利成自他。列聖登正覺。諸有入三摩。三光咸順軌。萬姓無札瘥。塵墨并瑤圖。磐石固邦家。山平海可竭。功德終不磨。


寺中齋向日中開。簇簇香車得得來。十萬善人成海會。三千信女作花臺。慈悲縱有迷津筏。神異今無渡水盃。寶所不知何處在。紛紛更向化城迴。


嗟一切眾生。不了死生原。金棺非真詮。□□非妙言。我聞摩訶薩。實實現世尊。遺四恩當報。佛恩亦君恩。師惟乘震土。偉器蘊夙根。摩頂叅古宿。西山即祗園。發誓救倒懸。是謂盂蘭盆。人天慟白乳。蟒獅竟迷昏。圓光既不滅。法身引香幡。莊嚴有七寶。永鎮不二門。


諸佛之心。祖師傳之。祖師之傳。清虛延之。清虛之學。得乎天全。一絲不罣。如魚在淵。半偈徹聞。默契聖心。宸翰寵賚。光動叢林。遘難奮義。贊成中興。錫號國一。莫之與京。殺活自由。隱現無累。世出世間。兩盡能事。緣盡而逝。譬彼薪火。茫茫三界。誰渠誰我。幻化雖滅。非幻自如。名山石龕。永閟神珠。睠兹靈區。實維覺場。鑱珉紀蹟昭示無疆。


維薄伽梵。倡法竺乾。涅槃妙心。燈以燈傳。真丹（即震旦也）之東。逖我三韓。疇承永明江月獨圓。嗣其末照。西山最先。慧炬晨明。智鏡宵懸。于于上足。其指百千。只詡鍾峰（松雲亦號鍾峯堂）能筏迷川。鍾峯之教。廣濟無邊。備修眾善。不染羣緣。卷而懷之。瓶鉢蕭然出而用之。旄戟在前。摧魔拔苦。邦賴不瘨。獸袍金章。寵若浮烟。茫茫苦海。東浸夷亹。泛我慈航。格彼苗頑。環觀卉服。如渴赴泉。跪奉約束。王略克宣。國難甫野歸興愈翩。思乞幻軀。以養殘年。法宮董旅。因疢就便。優遊紺宇。偃息青蓮。庶享大耄。益演重玄。云胡雙樹。遽集人天。岳摧檀特。何涸泥連。瓊毫閟彩。金相失妍。寂滅為樂。昧者涕漣。烝哉梵徒。募化繒錢。塔廟以報。師恩佛恩。虹流之隩。象設興焉。願力所弘。銷劫不騫。謳頌勿替。琬琰斯鐫。頭陀微笑。摩詰無言。立訓顯化。二俱蹄筌無諍三昧。可實可權。明明日月。萬古長鮮。


臨濟廿四有嫡綂。龍生龍兮鳳生鳳。石像抱送不齰。身不僬僥書亦誦。挈手揮毫何技癢。秋蛇春蚓互引控。海獠敿干呈劒光。視若蛜蜮心無恐。天將東來破賊艘為師踟躕乍停鞚。閉目暗哄修多羅。虺自何心忝侍從。狂狠魔僧謬訴訐。南冠誰也氣屢霧。君王對諶笑囅然。敕賜珍奇禮頗重。婕妤嬪嬙親鼎俎。妙味絕勝噉蘆機盡翩然隻履逝。傳衣付法留偈頌。百級四建窣屠波。嗚呼哀贈真一夢。


而暌於人。而合於天。而恒而行。萬古常鮮。


休哉慧心。夙自丱兮。在醜逈拔。莫之與齊。早啟明鐍。得師師之。遍叅覺苑。法雲日垂。香嶽梵住。瓶錫淹蹤。清江之上。有屹其墉。承命協守。義何敢辭。金湯失險。雲鳥不枝。再登將壇。重建牙旗。精虔効勞。優以竣秩。震蕩甫定。畦帔旋拂。隻履翩翩。浮游四方。皈來故岑。嗒然新堂。六時蓮漏。三乘細繹。疑條盡釋。惑網洞開。日夕示寂跏趺坐結。大弟羣號。松泉共咽。寶珠斯得。輝暎瑩澈。視八除二。在五加一。于以奉之。寶坊之中。普賢之西。安心之東。豈獨此專。亦將分藏。浮雲攸衛。明月含光。千秋不泯。有彼妙香。


論說飛來募義兵。壯丁糾合四千名。江邊只見旌旗色。城上唯聞羽檄聲。溝壑填委誰最恨。道塗狼狽我深驚。百祥樓下清川水。長帶餘悲徹夜鳴。


髫年薙髮入雲扃。元帥璽書趣利聲。全體揚名全孝義。安民保國切忠情。雖然不作山林客。也是難悛佛淨行。何日手傾滄海水。一洗真僧大將名。


羽檄傳馳星火速。義僧招集次第行。長旗幟影掀山岳。角唄高低動江城。精鍊習操連九旬。巡更木鐸過三更。同盟歃血抽寶劒。斬盡胡兵報聖明。


內院之菴兮。師與師之師。同入寂也。白華之石兮。師與師之師。同記蹟也。香山楓岳亘萬古而長存兮。師與師之師。同流名於無窮。


大翼南徙。水擊三千。匪運曷遊。是受是傳。星飛竹爆。光燭長天。六燃其燈。遂至晶蓮。苟求真諦。視彼梓鐫。門人十七人。醉如居首。丁公追記而論之。


佛法自西入中國。又自中國來于東。西山青蓮。為象為龍。師繼厥緒。其派實臨濟之正宗。


師之高行。本於孝親。師之捨俗。得師之真。慧刃斷疑。覺苑冠倫。慈航濟眾。寶筏通津。眾迷頓豁。如夜得晨。海帖長鯨。山伏猛虎。魚樂于潭。鳥馴于樹。想遍大千。義著急難。功存堞壘。道高峯巒。迹是禪林。心猶國耳。孤雲不駐。遊波未止。鶴失近錫。鷗驚斷盃。山川變色。龍象興哀。頻伽遺韻。尚繞雲隈。眼有餘照。神不俱寂。維巖屹立終古獨碧。


粵自麗季。有太古愚公。入中國。得佛旨以還于東。自是以來。大振禪風。到師八葉為象為龍。作舟苦海。以濟羣蒙。窺厥本源。實惟臨濟之正宗。俗離嵓嵓。惟師所宮刻之于石。以記始終。


經云金剛。住曇無竭。臨濟之東。心傳諸佛。逮至虛羊。禪教合一。師承其授。非肉非骨。百八寺燈。萬千峯月。真如自性。常照不滅。華嚴妙解。闡揚化元。法輪所轉。廣度羣昏。錕兹貞石。紀迹山門。代峙而三。與不崩焉。雖世有壞。遺光無垠。天龍人鬼。呵護長存。


師之來兮。名是自名。師之去兮。物非他物。誘塵品兮。化化玄玄。轉玉機兮。了了別別。空耶有耶。萬古清風。中秋霽月。


成都磅礡檀關西。淑氣蜿蜒產法耀。春依霞室客情多。晚沐楓潭塵態少。半世宣傳魯叟語。四衢頒布如來詔。西歸葱嶺隻履翩。北舁香峯雙珠妙。分藏兩地鎮山川專媺千年開塔廟。鐫其短碣頌其風。千古萬古仰末照。


叔季英才。多出禪門。心全念呪。志不歧分。護法傳教。有矢無諼。維兹聰師。其眾所尊。海航獲經。道於斯存。龍猛傳秘。寶月疏論。乃今得之。覺迷醒昏。於其法中。業大功敦。思永厥聲。有是嗣孫。鐫珉壽蹟。我與之言。


雪受楓家。惟衣惟鉢。炤夜之燭。渡海之筏。一心如如。一夢蘧蘧。霜降水落。白月空虛。


維師發跡。爰在重陽。海月盈盈。啟其奇祥。其祥伊何。法門是昌。既生而孤。謝緣被緇。舅祝其髮。楓則吾師。西經千函。我腹其笥。有來穰往。我應靡窮。鼓舌飜瀾。揮麈生風。幻質非真。去來皆空。雪雲俱白。松露逾青。咄彼闍梨。焚香祈靈。我尚非我。矧有其名。屹彼曦陽。山骨是斲。龜毛有筆。鏡像載躅。有欲知師。斯其筌筏。


清虛之後。四傳其燈。具我智慧。伏我師承。虛舟泊岸。經在其中。眾取以證。師已先通。瀛海空明。天風飛錫。險夷不滯。解脫無跡。蓬萊方丈。夙昔桑下。氣無不之。千百億化。影池之碣。拏山之佛。如是我聞。既怳以惚。姑書其事。以喚眾聽。空山明月。永劫心靈。


指發琴音。眼現燈花。是指是眼。有迹無迹。性根之露。厥妙叵測。攝万于一。師乎歸宅。


西山嶽嶽。峻其廊廡。雪公承之。重規疊矩。逮師繼作。慧日增輝。法雨所被。海眾有歸。我緣既盡。薪飛火傳。舍利自躍。色相炯然。渡闕慈航。幢摧大法。瑑石碣銘。用垂永刧。


巖瀆毓精。異人挺形。仙婆告夢。神翁錫名。字雖阿胎。性則佛英。神秀氣淑。髓綠骨青。金鎞放光。玉拂奏靈。道悟那羅。理感死生。遂登法席。摩尼照晶。無妄縲絏。詩達天庭。恩隆御畵。榮耀千齡。口呪梵音。志在葵傾。逮國屯步。先倡義聲。登壇誓眾。雲集其兵。羽翼天戈。掃彼穢腥。鼓勇迎鑾。復我王京。忠義炳日。華夷皆驚。功成納印歸錫雲扃。曇雲生鉢。法月在瓶。三夢舊偈。玄契叮嚀。人間榮辱。幻如夢醒。舍珠靈骨。寶塔崢嶸。太古法派。不滅光明。靈鷲立祠。表揚忠貞。一軆同祭。師弟共享。功紀麟臺。道尊龍堂。一片貞珉。万代留芳。


與其生枝上之枝。曷若培根中之根。四郊之牛羊不反。嗟吾儒有愧乎爾禪。


惟十四枚珠。皆西山祖心。心心相傳。傳者如林。則南氛西祲。霧消而烟沉。


炎炎大火之聚。而不能焚爍。汹汹洪流之奔。而不能陷溺。耽耽猛獸張牙舞爪。而我已方便於巖之側。金剛海印。灑脫於住錫之塲。雷音落伽。怳惚於墜花之席。西方東土。實無二致。


定即是慧。慧即是定。莫曰禪教。道無動靜。如月印水。分照西東。惟師心法。二門一宗。


黃海道。有妖女。自稱生佛。鄉民尊信。諸巫從命。王聞之。以為非尋常妖人。遣御史李敬玉。斬其首。傳示一道。


佛有真詮。止觀叅請。叅請吾知。止觀吾敬。暨其有分。此實彼空。毫芒之差。千里不同。雖則不同。各道其道。有誰真踐。高步深造。卓哉華月。禪家之英。知行終始。迺底于成。達磨袈裟。遂歸慧可。有以觀空。空亦幻些。法身歸土。慧骨在阿。屹屹浮圖。眾孫之□。我排其道。而取其能。留銘高岡。以警不勝。


繫師修道。亦自喫苦。單心力踐。高步玄壺。嗟今之人。觚而不觚。徒占儒名。夷考則殊。若比於師。寧不愧恧。我感于斯。題之貞石。


我心有得。可以悟人。我無心得。其說不真。是以古佛。先禪後教。嗚呼瑞釋。其是之傚歟。


雪峯之陽。有巋其塔。舍利攸藏。神光四闔。師之初降。星發母夢。幼事禪宗。教行山眾。天花擁坐。弟子稽首。洋洋講說。惟空是牖。山河大地。不盈一眺。死生憂樂。悉歸之笑。翛然而化。神遊六虛。靈明不滅。翕于真如。


雲皈太虛者神。月印萬川者像。皈者印者。孰真孰妄。貌有盛衰。質有起滅。師與眾生一也。無盛衰無起滅。而超然於貌質之外者。可以意求。難以筆盡。


謂師不滅也。雪中之虹。崇朝無跡。謂師示寂也。西峯之月。流照浩刧。吾不知其生與滅。切切於幻化之中者妄也。龍象奔走悲慕。欲以壽幻化之真者。妄中之妄也。


身與雲來。來從何方。心與月去。去落何鄉。有來有去。即惟其常。無來無去。亦惟其藏。英英在虛。烱烱在空。彼二物者。無時已窮。有穹斯碑。天真之東。百歲在後。師名與終。


西岳金精鬱磅礡。千尋名材當不得。爰有神人起白足。鳳羽麟毛稟其德。朅遊香爐振金錫。俯笑豪傑醯鷄窄。日南蠻酋動戈戟。東土時丁百六厄。遂滅慈悲誓滅賊灑泣龍灣披忠赤。震撞鯨魚會緇白。雷動風馳滿山谷。汛掃城闕京觀築。旋迎鑾輿舊都復。法水金剛呪海舶。鐵火馬隨手熄。普濟羣生躋極樂。拂衣香山返真樸。法身圓滿無南北。方丈蓬萊皆我宅。海南之墟新月麓。翼翼其祠天默作。何以藏之衣與鉢。璖琉璃疊碧玉。繚繞天香隨冊祝。輝煌朝日射榜額。額以表忠侑英魄。榮于華袞彰五色。撐拄天柱盤地軸。永樹風聲警遐俗。嗟汝南陬視此刻。釋猶然矣矧儒服。


佛有華嚴。正法眼藏。誰其抱持。雪坡心長。鬱攸何物。敢爾跳踉。移諸腹笥。登彼文梓。如來色笑。曰余嘉爾。雪坡功德。我聞如是。


師入有德窟。至誠發願誓。忽於所汲井。三條水高揭。結為璀璨氷。嚼之甘寒口。時當夏節始。眾歎未曾有。師默如不見。氷水兩性空。融結峙流際。我見无不同。問師養生具。今皆何所在。唯有一木鉢。盛飯擎作禮。但知鉢盛飯。不知米作飯。但知米作飯。不知將錢換。一朝飯熟後。受享腹為飽。餘分及飯天。无人不道好。是法不思議。不離凢夫事。若離凢夫事。法非不思議。垢濁盡遠離。仍現是凢夫。欲識天峯旨是義自勝殊。


佛日初照。慈雲為經。浩刧單傳。囑付丁寧。問其誓願。孰非施舍。義海茫范。津逮者寡。福國多佑。高僧應期。卓錫一喝。魔軍難披。天晶月朗。波恬浪平。優曇鉢華。涌現東瀛。歸慶赤縣。返真青蓮。肅穆鍾魚。禪燈孤懸。名流竹簡。道存貝葉。寂鄉鉢寺。交映眉睫。報祀伊何。蒲饌自官。倘布靈貺。長蔭栴檀。麻稻竹葦。匝域若。匹周富庶唐耕鑿。八萬四千。子孫同樂。


貧無卓錐。氣壓須彌。事親如事佛。家風最真實。厥號亘璇兮。不可說轉轉。


遠望似達磨。近看即白坡。以有差別。入不二門。流水今日。明月前身。


師道貞固。可較金剛。師戒晶潔。可譬氷霜。師心靈澈。舍利噴光。無縫塔下。神衛葆藏。景行美德。載綴銘章。風清六合。山高水長。


初祖西來。建第一義。廓然無聖。是亦文字。弗即弗離。始名不二。槩云掃除。殆非祖意。惟師眼中。有八萬藏。是一字字。皆放圓光。千七百則。四十二章。約而觀之。無短無長。處世非染。出世非淨。惟有情人。能見其性。鯨濤眩轉。履之如鏡。何以無畏。一於動靜。頭崙之頂。借棲一枝。太白老胡。復借之衣。文佛慧命。僅如懸絲。宗風再振廣被諸機。禪無可入。講無可捨。從容而至。何事呵罵。一喝而聾。頑禪打坐。是草衣人。普濟尊者。


事佛如親。淨業穹崇。誰回狂瀾。毘尼之宗。吁嗟護法人中之龍。


一枝宗法海之東。雲在青天水在中。石虎抱兒眠正熟。松風瑟瑟萬緣空。


覿其容澹而靜。聆其言諦而正。三夢悟真。萬灰入定。無盡寶藏。一片心鏡。


天生荷師。稟賦有則。儲精孕僊。及河維嶽。始於無始。終於無終。此師之生。山河有淨。此師之皈。山河無光。不知何年。複此胚胎。秋天寒聲。西駕蕭灑。山哀浦咽。雲慘風悲。臨碑贈銘。萬古長辭。


尋思證修石頭遷。博古融會丹霞然。拳頭熱棒鎮州玄。吾師挺生海東天。打迸十方祖師禪。片石嵯峨千萬年。

