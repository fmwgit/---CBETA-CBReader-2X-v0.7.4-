大藏經補編數位版, No. 88 古今圖書集成選輯（上）


水性本無泡激流遂聚沫即異成貌狀消散歸虛壑君子識根本安事勞與奪愚俗駭變化橫服生欣怛


性內相表狀非炎安知火新新相推移熒熒非向我如何滯著人終歲迷因果


生分本多端芭蕉知不一含萼不結核敷華何有實至人善取譬無宰誰能律莫昵緣合時當視分散日


幻工作同異誰謂復非真一從逝物過既往亦何陳謬者疑久近遠者皆自賓勿起離合情曾無百代人


覺謂寢無知寐中非無見意狀盈眼前好惡迭萬變既悟眇已往惜為浮物戀孰視婆娑盡寧當非赤縣


影響順形聲資物故生理一旦揮霍去何因相像似羣有靡不然昧漠呼自己四色尚無本八微欲安恃


泛濫明月陰薈蔚南山雨能為變動用在我竟無取俄已就飛散豈復得攢聚諸法既無我何由有我所


倏爍驚電過可見不可逐恆物生滅後誰復覈遲速慎勿空留念橫使神理恧發己道易孚忘情長之福

