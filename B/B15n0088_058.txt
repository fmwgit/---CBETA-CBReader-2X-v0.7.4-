大藏經補編數位版, No. 88 古今圖書集成選輯（上）


少時學周孔弱冠窮六經孝義連方冊仁恕滿丹青踐言貴去伐為善存好生中復觀道書有名與無名妙術鏤金版真言隱上清密行貴陰德顯證表長齡晚年開釋卷猶日映眾星苦集始覺知因果乃方明示教惟平等至理歸無生分別根難一執著性易驚窮源無二聖測善非三英大椿徑億尺小草裁云萌大雲降大雨隨分各受榮心想起異解報應有殊形差池豈作意深淺固物情


心源本無二學理共歸真四執迷叢藥六味增苦辛資緣良雜品習性不同循至覺隨物化一道開異津大士流權濟訓義乃星陳周孔尚忠孝立行肇君親老氏貴裁欲存生由外身出言千里善芬為窮世珍理空非即有三明似未臻近識封岐路分鑣疑異塵安知悟云漸究極本同倫我皇體斯會妙鑿出機神眷言總歸轡廻照引生民顧惟慙宿植邂逅逢嘉辰願陪入明解歲暮有攸因


五明教已設三元法復開魚山將鶴嶺清梵兩邊來香烟聚為塔花雨積成臺空心論佛性真氣辨仙才露盤高掌滴風烏平翅廻無勞問待詔自識昆明灰


好讀高僧傳時看辟穀方鳩形將刻杖龜殼用支牀柳色春山映梨花一作花明夕鳥藏北牕桃李下閑坐一作步但焚香


獨坐悲雙鬢空堂欲二更雨中山果落燈下草蟲鳴白髮終難變黃金不可成欲知除老病惟有學無生


聞君減寢食日聽神仙說暗待非常人潛求長生訣言長本對短未離死生轍假使得長生纔能勝夭折松樹千年朽槿花一日歇畢竟共虛空何須誇歲月彭殤徒自異生死終無別不如學無生無生即無滅


叩齒晨興秋院靜焚香冥坐晚深七篇真誥論仙事一卷檀經說佛心此日盡知前境妄多生曾被外塵侵自嫌習性猶殘處愛詠閑詩好聽琴


空王百法學未得姹女丹砂燒即飛事事無成身老也一作也老醉鄉不去欲何歸

