大藏經補編數位版, No. 170 朝鮮佛教通史


君既知非去名利。此生須報佛祖恩。若也今日三明日四。幾時了斷無明根。君今已發丈夫志。時復提起吹毛利。常持如是做將去。有甚魔外亂其理。直到路窮當鐵壁。緣慮妄念都永寂。功如透水皎月華。漸至寤寐一如域。塵將息而光將發。到此莫生悲悅懌。亦莫生知覺心。才生知覺失功力。但但提撕眼惺惺。反復看渠渠何形。忽然捉敗佛祖關。只消得個一笑聲。向後宜尋參本色。决擇巴鼻兮同條生。


佛說戒定慧。淨身口意業。身三口四意三業。一一莫作持淨戒。念念提起趙州無。一切時中不昧無。行住坐臥二便時。着衣喫飯常提無。如猫捕鼠鷄抱卵。千萬不昧但舉無如是話頭不間斷。起疑參因甚道無。疑未破時心頭悶。正好單提這話頭。話頭聯綿正念成。參復參詳看話頭。疑與話頭成一片。動靜語默常提無。漸到寤寐一如時。只要話頭心不離。疑到情忘心絕處。金烏夜半徹天飛。於時莫生悲喜心。須參本色永决疑。


勸君須立丈夫志。此生了報大師恩。如今正法將欲墮。早續明燈度迷津。踏碎天下羣邪網。切須要見明眼人。眼裏莫着黃金屑。心田頓發煩惱根。苦海常泛般若艇。二利功業日日新。丈夫功業只如是。如是之義誓不容易。


汝初依吾落髮時。雙親感歎便垂泣。父母恩愛重如山。放汝出家情何及。汝知如是父母恩。勤修精進如火急。汝求名利踈道行。便是無間黑業習。人生誰是久長生。可憐浮命在呼吸。是以於我本師尊。捨其王位出城邑。入山苦行示六年。蛛網於眉雀巢肩。蘆芽穿膝任從容。有甚毫釐利名顛。汝今依師學此行。雙親九族必生天。汝違師教。還作無髮俗。自累師親。同墮無間獄。


參禪須透祖師關。學道要窮心路斷。心路斷時全體現。如人飲水知冷暖。到此田地莫問人。須參本色呈機看。


汝既依吾斷髮根。此生須報四深恩。若非精進修行力。何以明心徹無極。


白日出扶桑。請君須見當。返觀明明了。脚下即是菩提場。


古今大智人。念念知幻身。知幻便離幻。當當現本真。


八十人生命。一塲春夢間。汝曹參此事。坐臥志如山。


吾住此庵吾莫識。深深密密無壅塞函盖乾坤沒向背。不住東西南與北。珠樓玉殿未為對。少室清規亦不式。爍破八萬四千門。那邊雲外看山碧。山上白雲白又白。山中流水滴又滴。誰人解看白雲容。晴雨有時如電擊。誰人解聽此泉聲。千回萬轉流不息。念未生時早是訛。更擬開口成狼藉。經霜經雨幾春秋。有甚閒事知今日。麤也飡細也飡。任爾人人取次喫。雲門胡餅趙州茶。何似庵中無味食。本來如此舊家風。誰敢與君論奇持一毫端上太古庵。寬非寬兮窄非窄。重重剎土個中藏。過量機路衝天直。三世如來都不會。歷代祖師出不得。愚愚訥訥主人公。倒行逆施無軌則。着却青州破布衫。藤蘿影裏倚絕壁。眼前無法亦無人。旦暮空對青山色。兀然無事歌此曲。西來音韻愈端的。徧界有誰同唱和。靈山少室謾相拍。誰將太古沒絃琴。應此今時無孔笛。君不見太古庵中太古事。只這如今明歷歷。百千三昧在其中。利物應緣常寂寂。此庵非但老僧居。塵沙如來同風格。决定說君莫疑。智亦難知識莫側。回光返照尚茫然。直下承當猶滯跡。進問如何還大錯。如如不動如頑石。放下着莫妄想。即是如來大圓覺。歷刧何曾出門戶。暫時落泊今時路。此庵本非太古名。乃因今日云太古。一中一切多中一。一不得中常了了能其方亦其圓。隨流轉處悉幽玄。君若問我山中境。松風蕭瑟月滿天。道不修禪不參水沉燒盡爐無烟。但伊騰騰恁麼過。何用區區求其然。徹骨清兮徹骨貧。活計自有威音前。閑來浩唱太古歌。倒騎鐵牛遊人天。兒童觸目盡伎倆。曳轉不得徒勞眼皮穿。庵中醜拙只如許。可知何必更重宣。舞破三臺歸去後。青山依舊對林泉。


大方廣佛華嚴經。是誰言語無音聲。本師瞿曇老知識。所證境界重重明。汪洋乎。冲融乎。雄雄乎。落落圓音如雷霆。菩提塲中開演日。海印定中無說說。聞之傳之者是誰。文殊普賢大人舌。文殊普賢二大士。從何途路聞此訣。深深入此三昧海。毘盧遮那藏身三昧。文殊普賢何甚愚。外揚家醜漏人知。哀哀乎。慼慼乎。末世人。尋行數墨徒勞神。聞之無限定中說。背之不聞如何因。此中消息何富貴。千花百草爭含春。後來看經大君子菩提大路莫問津。休休乎。何必巡南方。脚下即是菩提塲。君看老胡默然處。不以言語能承當。深而深黑而黑。妙用恒沙也無極。吁嗟乎。古今權小人。單單直指信不得。徒聞未證無智者。是即名為如聾似啞。見也見不及。聞也聞不及。如是等機為之集之出蒙山知識三昧業。燒香散花惺惺靈利。禮佛誦經惺惺靈利。因此惺惺會作觀。即漸成就三昧理。三昧三昧明。遮那法體現象成。好也好也。三昧多好好也。三昧三昧三昧成。頓現華藏世界海。華藏世界重重無盡。我曾聞見今乃信。行也遊也踏也看。裟婆世界水水山山華藏界中不動尊。上無父兮下無孫。陁陁乎爍爍乎。三七斤。吞吐三身無口痕。喫盡甘辛百草頭。常在岸上在中流。中流一葉舟子大。萬邦人物載無礙。寒山拾得大冤讐。造次弗離長相隨。極親還踈鬪海裏。打破舟子散真珠。魚龍蝦蟹得此寶。深深海底皆藏收或行或臥或衣食。承此寶德不知羞。啊啊如是如是。還恐今人作意求。此花不逐溪流出。爭識秦人桃源遊。愁人莫向愁人說。說向愁人愁復愁。我今親提無盡筆。供養十方無盡佛。


不翦鬚不翦髮。好個鬼頭羅剎。憨憨痴痴也似石頭。愚愚魯魯也似木橛。踏盡草鞋參祖師。惡聲虛說如機發。囉囉哩哩囉囉。獨唱此曲來休歇。大元天子聖中聖。賜居巖谷消日月。無人共我山中樂。吾獨憐吾疎轉拙。寧同水石長自樂。不與世人知此樂。但願聖壽萬萬歲。萬歲長為萬歲樂。然後可以吾無憂。巖阿澗谷甘蕭索。巖隈小庵足庇身。也任白雲相依托。君不見太古老僧歌一曲。曲中還有無窮樂。自樂自歌何所為。樂天知命無為樂胡為自歌還自樂。吾亦不知何樂。樂中有意君知否。人雖日用難摸着。淵明中酒弄無絃。普化入市搖鈴鐸。布袋閒僧太無事。紅塵酒肆重醩。古來聖賢之樂只如此。空留虛名聲韻何寂寞。知之好者尚難得。況其樂之行之作。君看太古此中樂。頭陁醉舞狂風生萬壑。自樂不知時序遷。但看巖花開又落。


逍遙山上多白雲。長伴逍遙山上月。有時清風多好事。來報他山更奇絕。白雲無心徧太虛。其如烘爐一點雪。行雨四方無彼此。是處是物皆欣悅。剎那歸來此山裏。山光着色水嗚咽。古庵依俙非霧間。連雲畏道蒼苔滑。左傾右傾住復行。誰其侍者惟楖栗。路窮庵門向東開。賓主同會無言說。山默默水潺潺。石女喧嘩木人咄。汲汲西來碧眼胡。漏洩此意埋佛日。傳至曹溪盧老手。又道本來無一物。可笑古今天下人。不惜眉毛行棒喝。我今將何為今人。春秋冬夏好時節。熱向溪邊寒向火。閒截白雲衣半結。困來閒臥白雲樓。松風蕭蕭聲浙浙。請君來此保餘年。飢有蔬兮渴有泉。


山上白雲白。山中流水流。此間我欲住。白雲為我開。山區白白雲。話盡心中事。有時行雨難久留。又被清風便。行盡三千歷四洲。我亦隨君駛清風。江山處處相追遊。追遊為何事。堪與白鷗戲波頭。却來共坐松下月。松聲動啾啾。此心共誰話。恒沙佛祖盡悠悠懶臥白雲裏。青山笑我大無憂。我即笑而答。汝山不識吾來由。平生睡不足。愛此水石為衿裯。青山亦笑我。何不早歸來吾儔。君若愛青山。藤蘿影裏大休休。我從青山語。放身大臥青山樓。有時夢有時覺。夢覺元無拘。夢裏却尋來時路。長安酒肆騎木牛。木花化作春風意。綻花開柳如琳球。桃花紅似火。柳絮白如毬。中有李花白又白。無言引得幽言求。珍禽啼罷剎那夢。睡味猶甘身不動。


日月似電光。光陰良可惜。生死在呼吸。難以保朝夕。行住坐臥間。寸景莫虛擲。勇猛加勇猛。如我本師釋。精進復精進。心地等惺寂。深信佛祖意。須要辨端的。心即天真佛。何勞向外覔。放下萬事看。路窮如鐵壁。妄念都滅盡。盡處還抹却。身心如托空。寂然光達赫。本來面目誰。纔舉箭沒石。疑團百雜碎。一物盖天碧。莫與無智說。亦莫生悅懌。須訪見宗師。呈機復請益。然後名繼祖。家風不偏僻。困來展脚眠。飢來信口喫。人問是何宗。棒喝如雨滴。


威音那畔却空前。有個一物硬如鐵。張大口默無語。跨三秖行已輟。通身放下火坑中。肚裏珍羞香滿室。無心轉脚冷湫湫。倒腹傾塲吐禪悅。衲僧於此飽。瞿曇兒孫今不絕。


霞山之阿老此君。不知霜雪經霜雪。月來也從他影。風來也任蕭瑟。蕭瑟聲最親切。聽得好莫漏洩。清虛影裏須抹過。薦取中間無一物。放下着莫存知。眼裏那着黃金屑。亦不存知不知。方得見好時節。折却德山棒。粉碎臨濟喝。到處逢人不被瞞。然後可以對風月。有風無月無好明。有月無風無好說。有好風有好月。儂家法戲無斷絕。


只麼痴頑不顧後。無知豈怕獅子吼。不眠而眠。長臥天地間。大千沙界無去住。幾度春風幾度秋。一如如體無今古。刼火洞然不燒伊。頭角依俙芳草雨。君不見痴痴兀兀此牛行。舉世無人拘牽去。可憐牧牛子。放却繩頭兮。末如之何已久。吾今勸盡牧牛子。進步驀騎鞭徹髓。痛徹髓出汗血。嘉州大像來乞救。救不得沒奈何。寒山拊掌笑呵呵。於斯須訪見宗師。决了巴鼻。莫閑唱太平歌。


長風吹幽松。凉月照虗碧。無遮攔沒門戶。青寥寥白的的。中間空索索。外境亦如如。普眼當時無覔處。白雲堆裏一茆屋。芳草落花春日雨。鷓鴣聲送竹蕭踈。南詢遊子竟何往。塵塵盡是此人居。重重無盡華藏世界。都盧只在此庵內。個中微妙義。本不容知解。主中王只如斯。長年不出庵門外。洒洒然無偽無私。落落然自由自在。蕩盡纖毫凡聖見。百不知百不會。呵呵呵是甚麼。庵外松柏歲寒終不改。


智不及慧莫窮。撑天地出有空。獨立那邊殘照外。善財徒勞問別峯。萬古白雲飛不到。一朝紅日漏先通。幾經刧火只如此。千古嵬嵬振祖風。


千重碧山裏。萬丈蒼崖邊。迴溪流泉細嗚咽。深林雜樹空芊緜。中有小庵若無有。朝晡但見祝君烟。花落花開鳥不到。白雲時復訪門前。誰識主人日用事。長年不夢塵間緣。寂滅境中伴寂滅。綠蘿松上清風月。


吾以恁麼寄。師亦恁麼通。吾誠無得失。師豈有為功。海東山岳秀。扶桑一點紅。可憐立雪子。幾乎喪家風。


西來一曲沒人知。雖有伯牙無子期。獨坐寥寥向深夜。透簾殘月徹禪衣。


西天真佛子。身與白雲閒。寄語山山水。須開青眼看。


日本松風爽。新羅月色多。若遇南方三伏節。為人和唱武陵歌。


將此新羅語。閒時莫費情。南方火雲裏。說與寒松聲。


吾觀本師大圓鏡。亦觀弟子平等性。同是一體徧十方。廓然瑩徹了無影。無生無佛絕能所。虗通皎潔常寂照。萬象森羅現其中。吾師水月形亦露。亦有弟子空華身。淨穢苦樂皆現了。今以吾師大和尚。大圓鏡中弟子某。歸命禮弟子。鏡中本師古佛老。發誠願語冀加被。世世生生亦如是。師為華藏世界主。我為長子助其利。或住兜率演法時。我為天主常衛侍。或坐菩提樹下時。我為國王行法施。如我今日本誓願。種種莊嚴悉圓備。供養十方無盡佛。大乘菩薩及一切。普與法界諸佛子。同證如來常寂理。滅除煩惱無餘垢。一切妙行皆成就。當來佛佛會會中。互為賓主須常遇。師為主我為伴。師為伴我為主。盡未來際作佛事。度盡眾生歸去後。同遊無上大涅槃。一如今日遊霞霧。吾雖幻質分彼此此心終不離左右。


出家何所為。永斷世緣務。我今辭王師。且問何處去。我本山中人。宜入山中住。不愛碧山行。不厭紅塵走。但為適性情。修德報明主。世間榮辱事。看來如沫聚。我若久留連。聲名多錯誤。不如忘是非。林壑藏毛羽。誰憐吾拙直。林泉有幽趣。聖君如護我。賜放青山老。山中何所有。蒼蒼但烟霧。於斯修道業。於國垂法雨。專心祝聖壽。朝暮香一炷。


讚也你無德。毀也你無過。割愛忘親不孝甚。六年冷坐飢寒餓。咄。


人言是釋迦。又道悉達陁。莫莫莫休說夢。渠非眼中花。嵬嵬落落兮赤灑灑。密密恢恢兮淨裸裸。春風爛熳水悠悠。獨步乾坤誰伴我。若也山中遇子期。豈將黃葉下山下。咄。德高無上讚不及。慈深又重毀不得。經無量刼。勤修微妙行。以恒河沙等恒河沙。不測乃至如今。出家入雪山。親姻痛哭爛心肝。爛心肝痛徹骨。豈知真慈救世間。休休休莫懵懵。非夢說夢。似夢非夢。只這牟尼佛。寂然無為常不動。赤灑灑露裸裸。的了了沒可把活釋迦是何聲。夕陽沙鷗自呼名。


提起吹毛利。家風妙奇絕。逍遙千聖外。月映蘆花雪。


幻化空身色轉新。只宜着眼不容親。金沙灘畔春風後。狼藉深紅愁殺人。愁殺人莫瞞盰缺齒重來誰愛看。咦。誰不識你醜多般。


拶破虛空儼然獨出。坐斷毘盧頂上兮。眼前無法亦無佛。無佛無法兮天高地平。非心非物兮水綠山青。且將此曲渡海來。對梁王兮彈一聲。一聲復一聲。幽澗湫兮流泉鳴。勸君側耳莫與心暗。恐傍人作意會得聽。咄。相識滿天下。知心有幾人。


航海西來十萬里。只為將傳一事耳。對於梁王調不同。如秋滿月處虛空。一葦渡江向魏時。清風護送平波中。堪恨江邊釣翁老。當時見伊不推倒。若也推倒無去來。後免神光斷臂苦。


十萬里來何所為。人人盡有一雙眉。獨携隻履還西去。空使雲孫說是非。非不非是不是重陽黃菊倚東籬。


你不來也天下平。你還去也海河清。熊耳白雲藏不得。千古萬古傳虛名。


九年冷坐默無語。多少人疑不奈何。立雪有人傳密意。春風無處不開花。


碧眼師未來前。人人鼻孔撩天。携隻履還西去。個個眉目雙全。恁麼去來為甚事。冷地看來一笑緣。


神頭鬼面。眉尨齒豁。咄。獨坐少林含毒氣。隻履西歸真快活。


西來的的意。正好默無陳。怒目瞋何事。佛是眼前塵。


嵬嵬乎沒巴鼻。蕩蕩乎無與敵。智不到處安用問。如何至今無奈何。云不識。不識個什麼物。梁王不肯這裏黑。這裏黑兮。妙用恒沙也無極。黃葦蕭蕭起清風。平波白浪連天千古色。闔國人追喚不回。誰道觀音再出來。咄。對梁王道不識。好個西來曲調。舉世人和不得。青蘆故泛清波路。


非僧非俗大閒人。青山紫陌自由身。有時橫行酒肆裏。春風滿面忘天真。咦。紅顏慘別後。白髮始相親。


藥王藥王開大悲扃。不忘前誓救眾生。若未救我業病故。何云菩薩大悲行。


昔日栽松老道者。再來端妙換童真。無姓童時逢道信。問去答來驚四隣。祖師深知其法器。便付衣鉢化如春。後遇南方盧行者。燈燈續燄至今新。


無端聽換却眼睛。尊重法故不憚路程。謁彼黃梅將欲老。桃紅李白柳青青。可憐負石踏碓日。豈有毫釐可勞疾。米熟久矣半夜入室。親傳法衣命若懸絲。因茲暗渡西江月誰識當時當別離。


這鬼頭漢有些神力。奇異貌稜稜。聖凡也難測。昔天台烟雨裏。相對面目今不識。不識個什麼物。半文錢也不直。呵。呵。呵。汝與吾誠實人。同心祝聖萬年春。


海東身竺西骨。肚裏黑眼似漆。且撚一隻蓬蒿箭。橫行天下意不展。忽然撞着霞峯老十分惡毒過愈露。莫將些氣賣西東。歸去來兮舊山中。不與世人爭是非。長年無事聽松風。


惟茲天下生此太古。如芥中藏百億剎土。咄。這村僧是什麼鹵莽。受聖旨兮誤揚家醜。呵佛祖兮故作業苦。呵。呵。呵。從今且莫如此行。直入青山伴猿虎。


阿彌陁佛在何方。着得心頭切莫忘。念到念窮無念處。六門常放紫金光。


世事紛紛何日了。塵勞境界倍增多。迷風刮地搖山嶽。業海漫天起浪波。身後妄緣重結集。目前光景暗消磨。區區役盡平生志。到地依先不柰何。


眨眼光陰飛過去。白頭換却少年時。積金候死愚何甚。刻骨營生事可悲。捧土培山徒自迫。持蠡酌海諒非思。古今多少貪婪客。到此應無一點知。


幾多汩沒紅塵裏。百計縈心正擾攘。五蘊稠林增蓊鬱。六根冥霧競飄颺。沽名苟利蛾投燄。嗜色聲蟹落湯。膽碎魂亡渾不顧。細思端的為誰忙。


死死生生生復死。狂迷一槩不曾休。只知線下貪香餌。那識竿頭有曲鈎。喪盡百年重伎倆。搆成久遠刧愆尤。翻思業火長燃處。寧不教人特地愁。


若能一念了無生。錯錯元來終不錯。麤也着。細也着。着着來來元不覺。驀得一聲急翻身。滿目虛空當撲落。或在非或在是。是非坑裏常憂喜。不覺亡身白骨堆。到了堂堂不自在。這枯髏忽悟來。廣刧無明當下灰。從此恒沙諸佛祖。百千三昧也不猜。也不猜有何過無量擬議便為過。若能運用似盤珠。刧石徒為彈指過。也無法也無佛。也無心兮也無物。到此灼然似什麼。寒時向火燒柮榾。


餘疑要决謁師翁。倒握烏藤活似龍。徹底掀翻明白後。大千沙界起清風。


叅方問道別無他。只要當人直到家。跬步不擡親蹋着。何勞海外覔嘍囉。


此處虛空彼處空。明明似有覔無蹤。驀從空外翻身轉。放出死蛇吞活龍。


四句百非俱說破。杖頭挑日往江南。趙州八十重叅去。遺跡分明直到今。


叅禪只在起疑團。疑去疑來似火團。不覺全身都放下。大千沙界一毫端。


叅禪學道信為根。信得能超碧眼胡。自在縱橫全殺活。惡名從此滿江湖。


妙淨明心是何物。應須切忌就言詮。山河日月兼星宿。物物和融體歷然。


胸中極毒氣衝天。佛祖無能敢向前。臨濟狂風吹海外。三韓御室萬年傳。


一念忘時明了了。彌陀不在別家鄉。通身坐臥蓮花國。處處無非極樂堂。


本自圓成不在言。何勞開口為君宣。未興一念先提起。驀蹋威音更那邊。


體徧河沙淨妙身。應緣能屈又能伸。面門出入無蹤跡。隨聖隨凡作主人。


一片虛明絕妙玄。個中那有正兼偏。威音刧外靈芝草。不待春風色自鮮。


言前無句擬何伸。妙語從來眼裡塵。欲識毘耶金粟意。不勞開口對賢人。


本地虛然一物無。人人向外妄區區。也無定法傳持得。何事神光立雪求。


一掌揮開向上關。還如桶底脫塵歡。又能一擲翻身轉。普地普天霜雪寒。


重修寺院接方來。南北禪和去再回。又向西心勤念佛。蓮花上品自然開。


誤聽虛明遠遠來。誠心極處免輪迴。莫分僧俗與男女。一擲翻身正眼開。


屈尊忘倦遠登山。更歷深菴道者看。向道誠心勤又重。必當叅透祖師關。


世利功名能幾年。筭來只是百年前。一朝驀蹋真空地。越聖超凡透劫先。


一別神光再不逢。多年相億在心中。今朝驀面相看笑。深意誰能敢得通。


深沈無語意彌長。妙理誰能敢度量。坐臥行來無別事。心中持念最堂堂。


自性彌陀何處在。時時念念不須忘。驀然一日如忘境。物物頭頭不覆藏。


彌陀憶念不須間。二六時中子細看。驀得一朝親憶着東西不隔一毫端。


人人錯步不還鄉。山野殷勤又發揚。忽憶念頭真熱處。翻天覆地覺花香。


念念無忘憶自持。切忌求見老阿彌。一朝忽得情塵落。倒用橫拈常不離。


幾刧勞勞六道迴。今生人道最為稀。勸君早念彌陀佛。切莫閒遊失好時。


大地春迴剎剎融。杏花村裏最無窮。南來燕語通閒室。北往鴻聲透靜空。雨洗桃紅宣妙理。風吹梨白振玄風。塵塵齊唱西來意。何處勞勞覔祖翁。


堂堂寶器在家中。價直裟婆現有蹤。三角高超三界外。一身徧剎一真空。通天大口霜花白。滿肚寒灰發燄紅。便是堅剛玄妙體。恒河沙刧用無窮。


提起話頭末後句。翻來覆去起疑情。疑來疑去無疑處。掇轉虛空笑一聲。


帝化旁分現妙真。三秋四法利羣民。當陽那肯纖機露。氷雪重重絕點塵。


東海幽巖畔。孤高有一峯。圓通觀自在。悲願戶何封。松韻塵塵掃。潮音處處逢。補陁山上士。無物不真容。


千古高風各在人。何須今日始為珍。通身徹骨無餘物。此個元來絕妄塵。


妙相元無相。觀音處處通。我來看石洞。却是一窟窿。


殺人刀活人劍。只在當人一手中。忽得今朝來惠我。尖尖利刃出霜風。


百年只是暫時間。莫把光陰當等閒。努力修行成佛易。今生差過出頭難。無常忽到教誰替。有債元來用自還。若要不經閻老案。直須叅透祖師關。


金烏東上月沈西。生死人間死不齊。口裏吐將三寸氣。山頭添得一堆泥。塵緣擾擾誰先覺。業識茫茫路轉迷。要脫輪迴無別法。祖師公案好提撕。


寒暑催人日月流。幾多讙喜多幾愁。終成白骨堆青艸。難把黃金換黑頭。死後空懷千古恨。生前誰肯一時休。聖賢都是凡夫做。何不依他樣子修。


徧歷諸方咨决了。至今唐漢有遺蹤。我來禮塔非他意。只為三韓振祖風。


曹洞宗風事若何。崑崙白鷺兩交加。君臣偏正能回互。不坐那邊是作家。


江湖歷盡十餘年。驀得胸中自豁然。有問清平成底事。飢飡渴飲困安眠。


摩竭陀中看般若。忽然三處頓忘形。當時若負衝天志。何必南天見普明。咦。大元默坐無人識。罵動皇天振地聲。


打破虛空出骨。閃電光中作窟。有人問我家風。此外更無別物。


是身虛空。天水一色。眇然而逝。風清月白。芥乎其間。惟一不識。


六牙白象。布衣大野。富貴風流。貝此粲者。衰哉兔逕。方憑吾駕。


和氣在天。靈靈在物。惟蕆神用。不或夭閼。疇均此施。六合為一。


無心為心。出入太虛。友風子雨。亦曰勤渠。妙悟所以。非師誰歟。


如斯舉唱明宗旨。笑殺西來碧眼僧。然。畢竟如阿。咄。孤輪獨照江山靜。自笑一聲天地驚。


碧松國老。嘆世無常。脫入空門。當機揮刃。劈空電影。


芙蓉大士。博取及人。眾聖同規。橫拈倒用。無不得皈。


清虛摠判。身一片雲。志千里鶴。空諸法藏。碎萬祖骨。


浮休大士。聰明天縱。道洽真空。具體作家。海內蒙光。


一心不返照看經。二不達性空坐禪。三不信正法苦行。四不折我慢學法。五欠人師德濟眾。六內無實德外儀。七心非信實巧言。八輕因望果求道。九心腹無識我慢十一生乖角處眾。

