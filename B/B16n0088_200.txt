大藏經補編數位版, No. 88 古今圖書集成選輯（下）


雲身自在山山去何處靈山不是歸日暮寒林投古寺雪花飛滿水田衣


金嶺雪晴僧獨歸水文霞采衲禪衣可憐石室燒香夜江月對心無是非


滿山雨色應難見隔澗經聲又不聞紫閣夜深多入定石臺誰為掃秋雲


石橋寺裏最清凉聞說茅庵寄上方林外猿聲連院磬月中潮色到禪牀他生念我身何在此世唯師性亦忘九陌相逢千里別青山重疊樹蒼蒼


憶過僧禪處遙山抱竹門古房關蘚色秋徑掃潮痕石靜聞泉落沙寒見鶴翻終當從此望更與道人言


古殿焚香外清羸坐石稜茶烟開瓦雪鶴跡上潭冰孤磬侵雲動靈山隔水登白雲歸意遠舊寺在廬陵


南海何年過中林一磬微病逢秋雨發心逐暮潮歸久臥前山寺猶縫故國衣近來慵步履石蘚滿柴扉


九衢車馬塵不染了空人暫舍中峰雪應看內殿春齋心無外事定力見前身聖主方崇教深宜謁紫宸


麈尾與笻杖幾年離石壇梵餘林雪後棊罷嶽鐘殘開卷喜先悟漱瓶知早寒衡陽寺前鴈今日到長安


坐見三生事宗傳一衲來已知無法說心向定中灰


夏滿隨所適江湖非繫緣卷經離嶠寺隔葦上秋船水落無風夜猿啼欲雨天石門期獨往謝守有遺篇


客行皆有為師去是閒遊野望攜金策禪棲寄石樓山深松翠冷潭靜菊花秋幾處題青壁袈裟濺瀑流


吟背春城出草遲天晴紫閣赴僧期山邊樹下行人少一派新泉日午時


世上方傳法山中未得歸閑花飄講席馴鴿污禪衣積雨誰過寺殘鐘自掩扉寒來垂頂帽白髮剃應稀


山寺秋晴後僧家夏滿時清凉多古蹟幾處有新詩


曾住衡陽嶽寺邊門開江水與雲連數州城郭藏寒樹一片風帆著遠天猿去不離行道處客來皆到臥牀前今朝惆悵紅塵裏惟憶閒塘盡日眠


行脚尋常到寺稀一枝藜杖一禪衣開門滿院空秋色新向爐峰過夏歸


北闕南山是故鄉兩枝仙桂一時芳休公都不知名姓始覺禪門氣味長


雪髮不長寸秋寒力更微獨尋一徑葉猶挈衲殘衣日暮千峰裏不知何處歸


吳僧誦經罷敗衲倚蒲團鐘韻花猶斂樓陰月向殘晴山開殿響秋水捲簾寒獨恨孤舟去千灘復萬灘


近日高僧更有誰宛陵山下遇閑師東林共許三乘學南國爭傳五字詩初到庾樓紅葉墜夜投蕭寺碧雲隨秋江莫惜題佳句正是磷磷見底時


萬峰秋盡百泉清舊鎖禪扉在赤城楓浦客來烟未散竹僧去月猶明杯浮野渡魚龍遠錫響空山虎豹驚一字不留何足訝白雲無路水無情


禪牀深竹裏心與徑山期結社多高客登壇盡小師早秋歸寺遠新雨上灘遲別後江雲碧南齋一首詩


禪心空已寂世路任多岐到院客長見閉關人不知寺喧聽講絕廚遠送齋遲牆外洛陽道東西無盡時


心法本無住流沙歸復來錫隨山鳥動經附海船回洗足柳遮寺坐禪花委苔惟將一童子又欲上天台


飄飄隨晚浪杯影入鷗羣萍凍千船雪巗陰一寺雲夜燈江北見寒磬水西聞鶴嶺烟霞在歸期不羨君


萬山秋雨水縈廻紅葉多從紫閣來雲冷竹齋禪衲薄已應飛錫過天台


憶奉蓮花座兼聞貝葉經巖光分蠟屐澗響入銅瓶日下徒推鶴天涯正對螢魚山羨曹植眷屬有文星


無事經年別遠公帝城鐘曉憶西峰爐煙銷盡寒燈暗童子開門雪滿松


昔去靈山非拂席今來滄海欲求珠楞伽頂上清凉地善眼仙人憶我無


孤鶴不睡雲無心衲衣笻杖來西林院門晝鎖廻廊靜秋日當階柿葉陰


共受征南不次恩報恩惟是有忘言巖花澗草西林路未見高僧只見猿


虎見修行久松知夏臘高寒堂坐風雨瞑目尚波濤


禪棲忽憶五峰遊去著方袍謝列侯經啟樓臺千葉曙錫含風雨一枝秋題詩片石侵雲在洗鉢香泉覆菊流却憶前年別師處馬嘶殘月虎溪頭


五看春盡此江濱花自零風日自曛空有慈悲隨物念已無蹤跡在人羣迎秋日色簷前見入夜鐘聲竹外聞笑指白蓮心自得世間煩惱是浮雲


谿戶無人谷鳥飛石橋橫木挂禪衣看雲日暮倚松立野木亂嗚僧未歸


逢師入山日道在石橋邊病後何人見秋來幾處禪溪中雲隔寺夜半雪添泉生有天台約知無却出緣


金陵江色裏蟬急向秋分迥寺橫洲島歸僧渡水雲夕陽依岸盡清磬隔潮聞遙想禪林下罏香對月焚


閑想白雲外了然清淨僧松門山半寺夜雨佛前燈此境可長住浮生自不能一從臨下別瀑布幾成冰


挂錫中峰上經行蹋石梯雲房出定後嶽月在池西峭壁殘霞照欹松積雪齊年年著山屐曾得到招提


雲門秋却入微徑久無人後夜中峰月空林百衲身寂寥寒磬盡盥漱瀑泉新履跡誰相見松風掃石塵


親在平陽久憶歸洪河雨漲出關遲獨過舊寺人稀識一一杉松老別時


龕中破衲自持行樹下禪牀坐一生來往白雲知歲久滿山猿鳥會經聲


禪室繩牀在翠微松間荷笠一僧歸磬聲寂歷宜秋夜手冷鐙前自納衣


夢想青山寺前年住此中夜堂吹竹雨春地落花風舊句師曾見清齋我亦同浮生蹇莫問辛苦未成功


寒空孤鳥度落日一僧歸近寺路聞梵出郊風滿衣步搖瓶浪起盂戛磬聲微還坐棲禪所荒山月照扉


自從大士傳心印額上圓珠七尺身挂錫十年棲蜀水浮杯今日度漳濱一千龍象隨高步萬里香花結勝因擬欲事師為弟子不知將法付何人


辭秦經越過歸寺海西峰石澗雙流水山門九里松曾聞清禁漏却聽赤城鐘妙字研磨講應齊智者蹤


心知衡嶽路不怕去人稀船裏猶鳴磬谿頭自曝衣有家從小別無寺不言歸料得逢寒往當禪雪滿扉


大內曾持論天南化俗行舊房山雪在春草岳陽生曉了蓮經義堪任寶蓋迎王侯皆護法何寺講鐘鳴


僻寺多高樹凉天憶重遊磬過溝水盡月入草堂秋穴蟻苔痕靜藏蟬柏葉稠名山思徧往早晚到嵩丘


遠夢歸華頂扁舟背岳陽寒蔬修淨食夜浪動禪牀鴈過孤峰曉猿啼一樹霜身心無別念餘習在詩章


擁策背岷峩終南雨雪和漱泉秋鶴至禪樹夜猿過高頂白雲盡前山黃葉多會吟廬嶽上月動九江波


在越居何寺東南水路歸秋江洗一鉢寒日曬三衣默聽鴻聲盡行看葉影飛囊中無寶貨船戶夜扃稀


久住巴興寺如今始拂衣欲臨秋水別不向故山歸錫挂天涯樹房閑嶽頂扉下看萬里曉霜海日生微


世機消已盡巾履亦飄然一室故山月滿屏秋澗泉禪庵過微雪鄉寺隔寒煙應共白蓮客相期松桂前


石路無塵竹徑開昔年曾伴戴順來牕間半偈聞鐘後松下殘棋送客回簾向玉峰藏夜雪砌因藍水長秋苔白蓮社裏如相問為說游人是姓雷


太行關路戰塵收白日思鄉別沃州薄暮焚香臨野燒清晨漱齒涉寒流溪邊殘壘空雲水山上孤城對驛樓此去寂寥尋舊跡蒼苔滿徑竹齋秋


二遠相知是昔年此身長寄禮香煙綠蕪風晚水邊寺清磬月高林下禪臺殿虛牕山翠入梧桐疎葉露光懸西峰話別又須去終日關山在馬前


講殿談餘著賜衣揶帆却返舊禪扉貝多紙上經文動如意瓶中佛爪飛颶母影邊持戒宿波神宮裏受齋歸家山到日將何入白象新秋十二圍


何意尋雲暫廢禪客來還寄草堂眠桂寒自落飜經案石冷空消洗鉢泉爐裏尚飄殘玉篆龕中仍鏁小金仙須將二百籤廻去待得支公恐隔年


眉毫霜細欲垂肩自說初棲海嶽年萬壑煙霞秋後到一林風雨夜深禪時飜貝葉添新藏閒插松枝護小泉好是清冬無外事匡牀齋罷向陽眠


月樓風殿靜沉沉披拂霜華訪道林鳥在寒枝栖影動人依古堞坐禪深明時尚阻青雲步半夜猶追白石吟自是海邊鷗伴侶不勞金偈更降心


枯貌自同霜裏木餘生惟指佛前燈少時寫得坐禪影今見問人何處僧


自有山家供衲線不離谿曲取庵茅舊曾聞說林中鳥定後常來頂上巢


棹椅東林欲問禪遠公飛錫未應還蒙莊弟子相看笑何事空門亦有關


師來一世恣經行却向滄溟問去程心靜已能防渴鹿聲喧時為駭長鯨禪林幾結金桃重梵室重修鐵瓦輕料得還鄉無別利只因先見日華生


雲根禪客居皆說舊吾廬松日明金像苔龕響木魚依棲應不阻名利本來疎縱有人相問林間懶折書


天階讓紫衣冷格鶴猶卑道勝嫌名出身閒覺老遲晚香延宿火寒磬度高枝每說長松寺他年與我期


曹谿松下路猿鳥重相親四海求元理千峰繞定身異花天上墮靈草雪中春自惜經行處焚香禮舊真


海上獨隨緣歸來二十年久閒時得句漸老不離禪砌木欹臨木峯直倚天猶期向雲裏別掃石牀眠


大道本來無所染白雲那得有心期遠公獨刻蓮花漏猶向青山禮六時


遙知無事日靜對五峰秋鳥隔寒煙語泉和夕照流凭欄疎磬盡瞑目遠雲收幾句出人意風高白雪浮


寺處惟高僻雲生石枕前靜吟因得句獨夜不妨禪接停猿樹巖飛浴鶴泉相思有書札俱倩獵人傳


忘機室亦空禪與沃州同惟有半庭竹能生竟日風思山海月上出定印香終繼後傳衣者還須立雪中


去住如雲鶴飄然不可留何山逢後夏一食在孤舟細雨蓮塘晚疎蟬橘岸秋應懷舊谿月夜過石流


飛泉濺禪石瓶注亦生苔海上山不淺天邊人自來長年隨檜柏獨夜任風雷獵者聞疎磬知師入定回


師步有雲隨師情惟鶴知蘿迷收路雪隔出溪時竹狖窺沙井巖禽停檜枝由來傲卿相臥穩答書遲


芿草不停獸因師山更靈邨林朝乞食風雨夜開扄井味兼松粉雲根著淨瓶塵勞如醉夢對此暫能醒


老住西峰第幾層為師回首憶南能有緣有相應非佛無我無人始是僧爛椹作袍名復利鑠金為講愛兼憎何如一衲塵埃外日日香煙夜夜燈


故國無心渡海潮老禪方丈倚中條夜深雨絕松堂靜一點山螢照寂寥


坐徹秦城夏行登越客船去留那有著語默不離禪葉擁臨關路霞明近海天更尋同社侶應得虎谿邊


忽憶曾棲處千峰近沃州別來秦樹老歸去海門秋汲帶寒汀月禪鄰賈客舟遙知清興愜不厭石林幽


平盡不平處尚嫌功未深應難將世路便得稱師心高鳥下殘照白煙生遠林更聞清磬發聊喜緩塵襟


聞鐘獨不齋何事更關懷靜少人過院閒從草上堦生臺無鳥下石路有雲埋為憶禪中舊時遊夢百崖


江海扁舟客雲山一衲僧相逢兩無語若箇是南能


柳拂池光一點清紫方袍袖杖藜行偶傳新句來中禁誰把閒書寄上卿錫倚山根重蘚破棊敲石面碎雲生應憐正視淮王詔不識東林物外情


賈島憐無可都緣數句詩君雖是後輩我謂過當時谿浪和星動松陰帶鶴移同吟到明坐此道淡誰知


吟送越僧歸海涯僧行渾不覺程賒路沿山脚潮痕出睡倚松根日色斜撼錫度岡猿抱樹挈瓶盛浪鷺翹沙到叅禪後知無事看引秋泉灌藕花


枿坐雲遊出世塵兼無瓦鉢可隨身逢人不說人間事便是人問無事人


山蘚幾重生草履澗泉長自滿銅瓶時將如意敲眠虎遣向林間坐聽經


一夏不離蒼島上秋來頻話石城南思歸瀑布聲前坐却把松枝拂舊庵


巘路躡雲上來叅出世僧松高半巗雪竹覆一谿冰不說有為法非傳無盡燈了然方寸內應祇見南能


何年萬仞頂獨有坐禪僧客上應無路人傳或見燈齋廚惟有橡講石任生藤遙想東林社如師誰復能


師教本於空流來不自東修從多刧後行出眾人中衲冷湖山雨幡輕海甸風遊吳累夏講還與虎谿同


纔年七歲便從師猶說辭家學佛遲新斸松蘿還不住愛尋雲水擬何之孤谿雪滿維舟夜疊嶂猿啼過寺時鳥道龍湫悉行後豈將飜譯負心期


雪竇峰前一派懸雪竇五月無炎天客塵半日灑欲盡師到白頭林下禪


尋僧已寂寞林下鎖山房松竹雖無語牽牛借晚凉


紫檀衣且香春殿日尢長此地開新講何山鏁舊房僧名喧北闕祖印續南方莫惜青蓮喻秦人聽未忘


天涯緣事了又造石霜微不以千峰險惟將獨影歸有為嫌假佛無境是真機到後流沙錫何時更有飛


罷講巡巗塢無窮得野情臘高猶伴鹿夏滿不歸城雲朵緣崖發峰陰截水清自然雙洗耳惟任白毫生


不醉秦中酒冥心只似師望山吟過日伴鶴立多時溝遠流聲細林寒綠色遲庵西蘿月夕重得語空期


高僧不負雪峰期却伴青霞入翠微百葉巖前霜欲降九枝松上鶴初歸風生碧澗魚龍躍錫振金樓燕雀飛想得白蓮花上月滿山猶帶舊光輝


貌高清入骨帝里舊臨壇出語經相似行心佛證安


春往海南邊秋聞半夜蟬鯨吞洗鉢水犀觸點燈船島嶼分諸國星河共一天長安却回日松偃舊房前


海嶽兩無邊去來都偶然齒因吟後冷心向靜中圓虫網花間井鴻鳴雨後天葉書歸舊寺應附載鐘船


極頂雲兼凍孤城露洗初共辭嵩少雪久絕貝多書遠照鴈行細寒條狖掛虛分泉煎月色憶就茗林居


海濤痕滿舊征衣長憶初程宿翠微竹裏橋鳴知馬過塔中燈露見鴻飛眉毫別後應盈尺巖木居來定幾圍他日願師容一榻煎茶掃地學忘機


雨澀秋刀剃雪時庵前曾禮草堂師居人昨日相遇說鶴已生孫竹滿池


毛褐斜肩背負經曉思吟入寶山青峰前野水橫官道踏著秋天三四星


不羨王公與貴人惟將雲鶴自相親閒來石上觀流水欲洗禪衣未有塵


掩門江上住盡日更無為古木坐禪處殘星鳴磬時水澆冰滴滴珠數落纍纍自有閒行伴青藤杖一枝


嘗隱曹谿子龕居面碧嵩杉松新夏後雨雹夜禪中道匪因經悟心能向物空秋來得音信又在剡山東


闕下僧歸山頂寺却看朝日下方明莫道野人尋不見半天雲裏有鐘聲


處世曾無著生前事盡非一缾兼一衲南北去如歸


聞罷城中講來安頂上禪夜燈明石室清磬出巗泉欲訪慚多事相辭恨隔年終期息塵慮接話虎谿邊


龍門樹色暗蒼蒼伊水東流客恨長病馬獨嘶殘夜月行人欲渡滿船霜幾家煙火依村步何處漁歌是故鄉山下禪庵老師在願將形役問空王


草履初登南嶽船銅瓶猶貯北山泉衡陽舊寺春歸晚門鎖寒潭幾樹蟬


一瓶離日外行指赤城中去自重雲下來從積水東攀蘿躋石徑挂錫憩松風廻首雞林道惟應夢想通


著書新奏御優詔及禪扉首座名雖貴家山老未歸磬聲寒繞枕塔影靜侵衣終憶西湖上秋風白鳥飛


囊集暮雲篇行行肯廢禪青山買未暇朱闕去隨緣茗試幽人井香焚賈客船淮流遲新月吟玩想忘眠


林嶺藹春暉程程入翠微泉聲落坐石花氣上行衣詩正情懷淡禪高語論稀蕭閒水西寺駐錫莫忘歸


前時春雪情林壑趣彌清幾憶山陰講兼忘谷口耕樹叢歸夕鳥湖影浸寒城還肯重相訪柴門掩杜蘅


歸客過東闕行行一錫間破林霜後月孤寺水邊山頂笠衝殘葉腰裝歇暮灣香燈舊吟社清思逐師還


越俗僭宮室傾貲事雕牆佛屋尤其侈耽耽擬侯王文彩瑩丹漆四壁金焜煌上懸百寶蓋宴坐以方牀胡為棄不居棲身客京坊辛勤營一室有類燕巢梁南方精飲食菌筍鄙羔羊飯以玉粒粳調之甘露漿一饌費千金百品羅成行晨興未飯僧日昃不敢嘗乃茲隨北客枮粟充饑腸東南地秀絕山水澄清光餘杭幾萬家日夕焚清香煙霏四方起雲霧雜芬芳豈如車馬塵鬢髮染成霜三者孰苦樂子奚勤四方乃云慕仁義奔走不自遑始知仁義力可以治膏肓有志誠可樂及時宜自強人情重懷土飛鳥思故鄉夜枕聞北鴈歸心逐南檣歸兮能來否送子以短章


昔來在伊洛林壑每相從對掃竹下榻坐思湖上峰自言伊洛波每起滄洲憶今茲道行遊千里東南國都門汴河上柳色入清煙流水向淮浦歸人隨越船東南遍林巘萬壑新流滿小桂綠應芳江春行已晚藹藹赤城陰依依識古岑一去誰復見石橋雲霧深


姑蘇臺畔去雲壑付清機野策過寒水山童護衲衣松門正投宿竹笠帶餘暉誰愛杼山句使君應姓韋


錦宮城裏寺一室若雲峰水縮秋吟鼎霜低夜講松住齋塵入鉢出定蘚生笻曾聽三摩義居常夢曉鐘


二年閱三州我老不自惜團團如磨牛步步踏陳迹豈知世外人長與魚鳥逸老芝如雲月炯炯時一出比年三見之常若有所適逝將走廬阜計闊道逾密我生如寄耳出處誰能必江南千萬峰何處訪子室


撞鐘浮玉山迎我三千指眾中聞謦欬未語知鄉里我非箇中人何以默識子振衣忽歸去隻影千山裏涪江與中泠共此一味水冰盤薦琥珀何似糖霜美


天欲雪雲滿湖樓臺明滅山有無水清石出魚可數林深無人鳥相呼臘日不歸對妻孥名尋道人實自娛道人之居在何許寶雲山前路盤紆孤山孤絕誰肯廬道人有道山不孤紙竹屋深自暖擁褐坐睡依團蒲天寒路遠愁僕夫整駕催歸及未晡出山廻望雲木合但見野鶻盤浮圖茲遊淡薄歡有餘到家怳如夢蘧蘧作詩火急追亡逋清景一失後難摹


道人胷中水鏡清萬象起滅無逃形獨依古寺種秋菊要伴騷人餐落英人間底處有南北紛紛鴻鴈何曾冥閉門坐穴一禪榻頭上歲月空崢嶸今年偶出為求法欲與慧劍加礱硎雲衲新磨山水出霜髭不剪兒童驚公侯欲識不可得故知倚市無傾城秋風吹夢過淮水想見橘柚垂空庭故人各在天一角相望落落如晨星彭城老守何足顧棗林桑野相邀迎千山不憚荒店遠兩脚欲趁飛猱輕多生綺語磨不盡尚有宛轉詩人情猿吟鶴唳本無意不知下有行人行空堦夜雨自清絕誰使掩抑啼孤惸我欲仙山掇瑤草傾筐生歎何時盈簿書鞭撲晝填委煑茗燒栗宜宵征乞取摩尼照濁水共看落月金盆傾


雄豪而妙苦而腴秖有琴聰與蜜殊語帶烟霞從古少氣含蔬筍到公無香林乍喜聞薝蔔古井惟慚斷轆轤為報韓公莫輕許從今島可是詩奴


行遍天涯意未闌將心到處遣人安山中老宿依然在案上楞嚴已不看攲枕落花餘幾片閉門新竹自千竿客來茶罷空無有盧橘楊梅尚帶酸


谿聲便是廣長舌山色豈非清淨身夜來八萬四千偈他日如何舉似人


蚤聽閩人說土風此身嘗欲到閩中春溝水動茶花白夏谷雲生荔子紅襟帶九江山不斷梯航百粵海相通北夜展圖經看手自題書寄遠公


高車大馬闐上京釋曰演者何聲名當年余嘗與之語實亦可喜無俗情作詩千篇頗振絕放意吐出吁可驚不肯低心事鐫鑿直欲澹泊趨杳冥落落我儒坐滿室共論慤若木陷釘賣藥得錢輒沽酒日費數斗同醉醒傷哉不櫛被佛縛不爾烜赫為名卿數年不見今老矣自說厭苦居都城垂頤孤坐若癡虎眼吻開合猶光精雄心瞥起忽四顧便擬擊浪東南行開春余行可仝載相與曠快觀滄溟


幽居四畔只空林啼鳥落花春意深獨宿塵龕無夢寐五更山月照寒衾


自從相見白雲間離別常多會聚艱兩路逢迎當汝水數年隔闊是曹山客來濯足傍僧怪病不烹茶侍者閒不是故人尋舊隱只應終日閉禪關


近日能吟者黃巗說勝師語生兼老筆體重帶幽姿遣臘冰千筯勾春柳一絲方山最高頂不擬到茅茨


開扉在石層盡日少人登一鳥過寒木數花搖翠藤茗煎冰下水香炷佛前燈吾亦逃名者何因似此僧


冒寒獨向何方去為建靈山閣未能詩卷帶呈看疏客藥爐留借共房僧夕陽岸上行枯葉瀑布巗前聽拆冰事到有緣隨處應回來金碧入雲層


西湖湖上寺一別二三年舊住房長閉新栽樹已圓空多相憶夢不得寄來篇喜見鄰僧說歸期是臘前


首氣清泠無片塵即應僧可是前身詩因圓解堪呈佛棊與禪通可悟人掃地就涼松日少煑茶消困石泉新不能來往城中寺去買青山約我鄰


雙徑聞鐘罷而今但熟眠事須紅日上身在白雲邊古貌應違俗高吟不礙禪爐頭煨芋火相對若欣然


山中風定夜沉沉月滿禪牀靜客心蒼檜四排嚴法界孤松中立殷潮音鼓鐘有節人如玉臺殿無塵地布金二月來遊春尚淺紅梅無數照山陰


貌與松俱瘦心將絮共沾一庵空寂地香火讀楞嚴


一片靈臺月圓明適中規誰知相對者曾悟未磨時去垢元來淨觀空了不疑水邊閒獨立照見白鬚眉


雙塔亭亭透夕陽芭蕉深處碧涼江神夜聽光明偈天女朝分解脫香齋鉢午空烏守樹經臺雲冷鶴歸房平生欲結西方社似怪淵明作吏忙


恩公遯跡閶門寺欲下繩牀謝不能露滴花光珠五采月涵江影塔千層石橊紅帽明如火海艾青氈冷似冰俛首西山人物論獨聽孤鴈對殘鐙


潭北湘南無影樹一花吹度海門潮天香滿室定初起雲氣上衣身欲飄寶月夜寒龍在鉢銀河秋近鵲成橋豈無一箇卭州竹與爾松根共寂寥


析木光中佛耀開丹樓碧閣映崔嵬空聞白馬馱經去幾見黃龍聽法來笠影翩翻雲作蓋錫痕依約浪生苔歸山說似京華夢親到幽州禮塔回


詩僧百丈來復作五臺別丁然振金錫桂子落秋雪山空白雲閒風息萬籟滅相思何處無江湖一明月


三夾橋頭水落深袈裟春日此登臨浮雲不繫空中跡流水偏清世外心龍化喜蟠行處鉢猿吟慣續坐時琴香爐北接長江近折葦行須度少林


巗扉人不到竹色滿僧闌林雨添經潤窗雲入硯寒夜龕貓占臥晨鉢鶴分餐客至無餘事敲冰煑月團


雲鬢霜眉齒半稀跏趺苔石看雲歸山童掃葉鶴飛起狼籍松花滿衲衣


名山舊隱巖巒秀精舍蕭閑殿閣虛像禮栴檀千古佛經翻貝葉五天書獸依草座跏趺後禽下花臺施食餘空翠濕衣橫即栗紺泉澄湧芙蕖鷲峰夢繞雲中寺鹿苑身棲物外居清梵夜廻松月冷孤禪晝起柏煙疎曙鐘寒韻侵虛籟午供春香入野蔬道念有時憐老病塵緣無計問真如遠公若許來同社陶令何妨去結廬便向東林傍尊宿菩提從此發心初


空巗槀木形入定掩松扄鵲供衘來果猿看誦罷經雲霞埋衲重苔蘚上鞵青只有樵人識曾因採茯苓


梵王宮闕皆名山金陵佳麗非塵寰龍蟠鳳翥氣磅礴樓臺縹煙霞間上人昔年住東海兩袖天香雲靄靄磐陀石上迎朝暾潮音洞口瞻神采尋幽近復遊天童萬松徑裏支吟笻寒泉迸石影清淺高崖挂月光玲瓏祗今飛錫凌雲表妙高臺上天花繞秋風江漢動餘思何日留衣一傾倒


為尋支遁叩禪關趺坐觀空出宇寰淨土無塵勞白拂天花如雨落青山龍皈寶座香雲滿鴿繞經臺佛日閒誰謂陶潛偏嗜酒從今蓮社未應還


瀟湘露白西風起江竹斑斑澧蘭紫神僧八月遡星河木杯飛渡瀟湘木瀟湘兩岸遙相望仙人霞裾白霓裳炯炯吳絲照清浦鳳梭製錦廻龍章翠管銀箋為誰寫璚珮蠙珠爛盈把蘭橈歸來江渚空五兩飄風疾於馬鷓鴣啼雨蒼梧秋渺渺吳雲天盡頭翠珉刻得蛟龍字寄逐南鴻湘水流


自入赤墀青瑣間舊遊禪侶亦閩珊青山只憶招提境白首初辭供奉班馬為空羣猶矯矯鳥能求友自關關終期一舸相尋去知在姚溪第幾灣


大展三衣古道塲真人高拱殿中央曼陀雨散天花落薰陸煙生石乳香纚纚風雷飛講舌耽耽龍象繞禪牀師行不廢宗雷社會覔籃輿到上方


上方何處但聞鐘深護林扉翠幾重臥冷衲衣侵片石行隨錫杖度千峰松晴每下安巢鶴潭暮時留聽法龍更欲移禪沃洲去微茫巗洞不曾封


浙水東頭佛舍連蒲庵上士坐忘年五雲古衲層瀾湧百寶浮圖列宿躔牀上貝書多譯梵門前海舶盡通燕比丘喜得堦蘭秀應種菩提滿法田


九載違離得遠書幾更歲曆斗旋樞華星秋月超元白峻嶺重江限越吳柏子樹陰浮碧砌蓮花漏水響銅壺老夫素有林泉癖一曲何當乞鑑湖


憶昔苕溪登徑山童孩無識空躋攀但見五峰削玉倚天外兼聞眾木戞樂下雲間振威何人喝石裂行脚有僧挑月還神龍依禪井水立杜鵑啼血春花殷孤煙中分白窈窕一雨忽洗青孱顏何時復至舊遊處行蹤應有蒼苔斑願從師去不可得起看蘿月空彎彎


定水高蹤何處尋雲林燕坐靜觀心虎來磐石依禪錫龍出靈湫聽梵音月窟天香金粟老王城紫樹寶花深遙知東澗蒲庵好擬著藤牀夜共吟


問訊山中隱中山第幾重風廊巡夜虎雲鉢聽經龍流水千谿月寒巖一樹松無因淨查滓來共上堂鐘


碧岑日在望雨雪阻登臨二客從事者扶藜長松陰綠雲及上方步履皆黃金佛香出寶閣一息契初心心如白蓮花塵垢何由侵攢眉入社後此會還可尋廬山得遠公法侶滿東林虎溪偶然事傳笑直至今我輩仍避俗垕師誠可欽


世降道淪喪盛事罕見之我歌義僧行期取國士知僧臻生夏浦俗號徐大師勇敢重意氣赤手可格麋張忠郭解流任俠不計貲臻願出門下效死誓不移盜尋馬洲魚肉手蒸黎元戎堅營壁大姓深溝池壯哉張父子分率脫項兒父擒子死難家不得殮屍臻聞切齒恨恨死不同時夜即操斧刀奮身斫藩籬徑入寇營內斧斷張縶維手殺盜六人力挽間道歸妻孥拜堂下金幣謝所私上公賜巾裳欲以好爵縻幡然掉臂辭還山弄摩尼方今國步艱中外俱瘡痍銅虎盡懸綬鐵馬誰搴旂嗟爾匹夫臻足張三軍威何不食君祿為君靖淮彝收名魯仲連千秋為等期天秋黃葉脫日暮元雲馳歌詩節鼓吹用以壯熊羆


聞說四明道山川似若耶去依阿育塔還宿梵王家野井封殘雪江船聚晚沙光公強健否持底作生涯


在山無事入城中每問歸樵得信通松室夜燈禪影瘦石潭秋水道心空幽扉獨掩林間雨疎磬遙傳谷口風幾度行吟欲相覔亂流深澗隔西東


白首遙知得道餘不聞詩思近何如高齋夜雪同誰話古木寒山獨自居夢裏只尋行去路愁時聊讀寄來書夕陽溪上多飛鳥若個能看影是虛


曾向名山識異人心如木石氣如春坐禪霜葉秋埋膝行道天花日繞身有鉢相傳元是幻無錐可卓本非貧惟餘潭底中秋月對寫龍峰面目真


萬人擁座聽潮音寶剎曾迓玉駕臨佛法曉敷三藏祕帝恩春及九原深鍾山坐處花頻雨練浦歸時樹欲陰擬問楞伽嗟已別楚江飛錫暮沉沉


故鄉未解識清容却在金陵闕下逢中禁曾分齋鉢飯上方時叩講筵鐘一帆細雨迢迢浦半塔斜陽靄靄峰相送師歸忽多感飛雲亦戀舊依松


載經東去路迢迢應為寧親到石橋江上中齋尋午墅沙邊夜梵雜寒潮宰官問法留三宿慈母焚香製七條歲晚定知歸本寺待予聽雪坐終宵


蒲室傳心第一宗老尋古剎寄行蹤貫花偈就人爭寫壞色衣穿自嬾縫案上梵經皆貝葉手中談塵是青松何年惠遠重開社來聽東林寺裏鐘


一瓶與一錫遊越復遊吳到寺長逢舊看山每過湖飯緣隨處有法意本來無南地多猿鳥還驚梵語殊


歸去東林寺行循曲澗流餘燈因佛在宿飯為猿留竹屋煙迎夕菱池雨送秋還叅眾師舊一一話曾遊


中峰舊名剎每到竟忘還泉瀉巖千摺雲分屋半間松枯知寺古田少覺僧閒師去因懷古詩成未解顏


陰壑塞猶閟空山響已沈白雲無路入禪向定中深


上人孤閒似雲鶴十五出家住衡嶽說法能超最上乘持心不受羣疑縛世上誰知來去蹤南窺太華北遊嵩衲經鴈蕩千峰雪定入峨嵋半夜鐘於今戒臘青松古猶泛慈航到東土楊柳舟中九曲雲笋皮笠上三山雨昨夜歸心繞楚天西風杖錫又茫然化龍潭畔清秋別回鴈峰頭舊日禪


聞道蟾公似贊公一瓶一鉢寄山中雲封蘿屋長疑雨泉響松巗半是風履破只緣行脚久囊空非為作詩窮遙思短簿祠前夜共聽寒鐘出磵東


寺門孤塔鎖寒煙回首家山二十年定起怕聽三竺雨思歸獨上太湖船鶴隨錫去雲連海龍獻珠來月在天還覓舊時行道處青松多偃竹房前


錫挑龍河雲衣帶越谿雨說法方西來隨緣復東去松枝偃故房柏子落庭樹從此上方遙人間但凝佇


普門在何處莫向海中尋只此吳城中便有紫竹林古以水與月而贊白衣士舉頭即見月掘地即得水樸哉明長老今往住普門濟度說已盡我復將何言雖然無可言願且舉水月月在水中明此理分明說


投跡入空境看心愧此身綰巾蒙示結執鏡為宣因石壁初消雪筠關久滅塵坐來花落盡猶自不知春


寶劍繡不飛化作長虹影霜月照禪牀何如鐵衣冷


支公飛錫去尚愛沃州山茅屋雲中住松門定裏關磬吟風葉下谷嘯野猿閒何日攜瓢笠從君煙水間


春光一月駛幽興不如君拄杖尋芳草臨流咏碧雲梅風千片落杏雨幾枝分却憶長千夕疎鐘坐夜分


一鉢階前制毒龍空堂盡日白雲封野鶴不知飛錫處亂山殘雪落寒松


投老依貧里因君啟法筵青春貪佛日白業證人天飛錫去何處三山落照前禪心何所似江上月涓涓


折柳插瓶谿水灣此方緣盡又思還春花乞食雲門寺秋葉飜經瓦屋山雲起珠林封舊跡月臨寶地憶慈顏知君身是栴檀樹已去留春梵宇間

