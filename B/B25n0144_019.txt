大藏經補編數位版, No. 144 祖堂集


一挃忘所知，更不自修持。處處無蹤跡，聲色外威儀。十方達道者，咸言上上機。


真善知識，具大慈悲，拔濟迷品。當時若為我道卻，則無今日事也。


去年未是貧，今年始是貧。去年無卓錐之地，今年錐亦無。


古人語，語中骨，如雲映秋月，光明時出沒。句裏隱，不當當。人玄會，暗商量。唯自肯，意不傷。似一物，不相妨。


滿口語，無處說，明明向道人不決。急著力，勤咬囓，無常到來救不徹。日裏話，暗嗟切，快磨古錐淨挑揭。理盡覺，自護持。此生事，吾不說。玄旨求他古老吟，禪學須窮心影絕。


三句語，究人玄。迅面目，示豁然。開兩路，備機緣。投不遇，說多年。


有一語，全規矩。休思量，不自許。路逢同道人，揚眉省來處。踏不著，多疑慮。卻思量，帶伴侶。一生參學事無成，慇懃抱得栴檀樹。


管帶歷歷，諸邊寧息。平常見聞，不入榛棘。四威儀中，淨潔析析。機感相投，一時拋擲。嘿處對緣，聲前顯跡。同道相知，不勞勢力。


天寒宜曝日，歸堂一食傾。思著未生時，宜然任他清。只摩尋時，明鏡非明鏡；獨坐覺虛涼，行時也只寧。鄭郎中問頌：既無人解，又無人縛。出此路歧，入何城廓？


語中埋跡，聲前露容。即時妙會，古人道同。嚮應機勸，無自他宗。訶起駭奔，嚬迅成龍。


來無他轍跡，去是非我途。併逐猿猴盡，山川境在無。


語裏埋筋骨，音聲染道容。即時纔妙會，拍手趁乖龍。


盡日坐虛堂，靜思絕參詳。更無迴顧意，爭肯置平常？


的的無兼帶，獨運何依賴。路逢達道人，莫將語嘿對。


妙旨迅速，言說來遲。纔隨語會，迷卻神機。揚眉當問，對面凞怡。是何境界，同道方知。


一束茆，草六分。蓋得庵，無子門。藏頭人，入去卻。轉頭來，語渾。


古人骨，多靈異。賢子孫，密安置。此一門，成孝義。人未達，莫差池。須志固，遣狐疑。得安靜，不傾危。向即遠，求即離。取即失，急即遲。無計挍，忘覺知。濁流識，今古偽。一剎那，通變異。嵯峨山，石火起。內裏發，焚巔礧。無遮欄，燒海底。法網疏，靈焰細。六月臥，去被衣。蓋不得，無假偽。達道人，唱祖意。我師宗，古來諱。唯此人，善安置。足法財，具慚愧。不虛施，用處諦。有人問，小呵氣。更尋來，說米貴。


達人多隱顯，不定露形儀。語下不遺跡，密密潛護持。動容揚古路，明妙乃方知。應物但施設，莫道不思議。


思清人少慮，風規自然足。影落在音容，孤明絕撐觸。


從來求出家，未詳出家稱。起坐只尋常，更無小殊勝。


東間裏入寂，西間裏語話。中間裏睡眠，通間裏行道。向前即撿拔，向後即隱形。


淨地上鼓怒，怡然中伴嗔，平坦處不守，危嶮中藏身。盲聾遇之眼開，僧繇駐筆凝神。


去去無標的，來來只摩來。有人相借問，不語笑咳咳。


同住道人七十餘，共辭城郭樂山居。身如寒木心芽絕，不話唐言休梵書。心期盡處身雖喪，如來弟子沙門樣。深信共崇缽塔成，巍巍置在青山嶂。觀夫參道不虛然，脫去形骸甚高上。從來不說今朝事，暗裏埋頭隱玄暢。不留蹤跡異人間，深妙神光飽明亮。


出家修道莫求安，失念求安學道難。未得直須求大道，覺了無安無不安。


十五日已前，師僧莫離此間；十五日已後，師僧莫住此間。去即打汝頭破，住即亦復如然。不去不住，事意如何？是即是，擬即差。


好住逕分離，幽宗人跡稀。從來未登陟，無計遣狐疑。


頓喪命根，威德自足。一物不似，規矩現前。


虛心越境淨思量，句裏無蹤聲外詳。文字影像駭驚覺，動容彈指飽馨香。


宿靜心意到山中，為求半偈契神蹤。向道卻思思不得，卻被尋思礙不通。


宛轉宛轉，究盡疑見。只摩分明，無生己戀。內外不思，未露眉面。如夢踏蛇，驚人頓變。


滿寺釋迦子，未詳釋迦經。喚來試共語，開口雜音聲。


書出語多虛，虛中帶有無。卻向書前會，放卻意中珠。


三十年來尋劍客，幾逢花發幾抽枝。自從一見桃花後，直至如今更不疑。


三十年來只如常，幾迴落葉放毫光。從此一去雲霄外，圓音體性應法王。


諦當恒然亙古今，未徹見聞實甚深。現現運轉三十載，春盡萎花示君心。

