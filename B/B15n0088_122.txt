大藏經補編數位版, No. 88 古今圖書集成選輯（上）


佛有妙法比像蓮花圓頓深入真靜無瑕慧通法界福利恆沙直至寶所俱乘大車


於戲上士發行正勤緬想寶塔思弘勝因圓階已就層覆初陳乃昭帝夢福應天人


輪奐斯崇為章淨域真僧草創聖主增飭中座耽耽飛簷翼翼薦臻靈感歸於帝力


念彼後學心滯迷封昏衢未曉中道難逢常驚夜枕還懼真龍不有禪伯誰明大宗


大海吞流崇山納壞教門稱頓慈力能廣功起聚沙德成合掌開佛如見法為無上


情塵雖雜性海無漏定養聖胎染生迷鷇斷常起縛空色同謬薝蔔現前餘香何嗅


彤彤法宇緊我四依事該理暢玉粹金輝惠鏡無垢慈燈照微空王可託本願同歸

