大藏經補編數位版, No. 145 天目中峰廣錄

天目中峯和尚廣錄卷第二十三


惟貪如海　瞋以火喻　癡比同雲　依一心住　心迷則來　心悟乃去　優劣聖凡　不離當處　勿強分別　毋勞指注　如手掌兮　放開捏聚


由戒而定　即定以慧　三法互融　了無向背　熏之為香　充塞大地　聞惟在心　齅不以鼻　功用兩忘　動靜一致　如走盤珠　不可思議


至哉之喜　徹法源底　曰如意輪　契解脫體　愛見不住　情欲何倚　劫外春回　花開碓觜


聖賢奮怒　不墮諸數　却煩惱魔　成大法聚　嗟凡夫瞋　燒然無度　當處撲滅　神機獨露


聖賢悲極　咸致斯哀　辭章奮切　含吐無涯　淳醨道喪　其誰不懷　凡愚自若　傷己焉哉


三界無樂　動遭業縛　達人大觀　目之倒錯　寂滅真常　非修非作　當處現成　地平天廓


八荒一雲　天地一廬　寥寥四壁　孰與同居　以雲之舒　彌綸十虛　以雲之卷　收入無餘　道人住處　豈同舒卷　牎牖不扄　戶庭深遠　清風徘徊　明月繾綣　雲間僧閑　水流石轉　萬法不到　柴關自掩


吾之懶即禪兮　聖眼莫窺　吾之懶非禪兮　凡心那知　雪嶺之六載高臥兮　徒自勞疲　少室之九年壁觀兮　妄自驅馳　濟北之金剛王兮　亂鳴熱碗　德嶠之木上座兮　何異蒿枝　緫不入此行戶兮　自遊自嬉　三界無事兮　萬法何羈　既非不為兮　尤非無為　毗婆尸佛早留心兮　罔逃達者之譏　習懶成癖兮　舉世莫醫　千七百人之豪唱絕呌兮　徒自鍼錐　我懶我禪兮　如師子獨行不求伴侶　從教門外打之遶者　吁嗟其已而已而


天地爐冶　太虛模範　鑄迷妄鐵　火無明炭　危乎高哉　遠絕畔岸　百帀千重　凛不可犯　四聖六凡　生沉活　禪盡覺空　未離羈絆　無事無為　是金鎻難　脫略丈夫　莫容易看　來讀此銘　墮三尺暗


泉之在地　道之在人　配之大同　鑿土深入　勇銳無怯　克成至功　四十尺下　有泉西來　洩洩溶溶　其體既重　其氣益冽　且盈且豐　以沃吾渴　以浣吾頰　所須悉充　少林直指　趙州庭栢　如空合空　泉依幻涌　幻復銘泉　非始非終　咨爾諸禪　西來一滴　萬派同宗　勿汙勿壅　朝探暮汲　如保厥躬　惟菴與泉　若內外護　永播玄風

