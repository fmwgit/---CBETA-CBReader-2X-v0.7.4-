大藏經補編數位版, No. 163 重修曹溪通志


亞僊初凡民見祖捨我所一如棄敝屣終不生悔心非大明勇者所作安如此漢高與項籍世並稱英雄若較陳亞一籌不及彼愚者以為誕智者以為用愚智莫測者日用獨不昧眾人本非愚亞僊亦非智因緣會遇時寂默而昭著


師本賣柴漢天機何其深一聞金剛句直下悟自心既悟自心已胸中復何事迢遙向黃梅槽厰充賤役用石墜腰間八月齊食頃米熟機相投夜半入祖室密傳聲如雷聖凡若鼎沸師聽不以耳直用眼觀取眾人則不然廢耳聲不領是故應有住能所角然立惟應無所住生心境無咎無咎無不心何物更為待分別雖熾然譬馬自見影了知身出故時見不驚異若見餘物影馬驚何足疑惟不見餘物驚疑從何起自心取自心佛亦不印可離心求法者曹溪水不濕大哉至人慮必以誠為本誠則偷心死心死聽自靈靈則無不照理事皆不成即此不成就能成就一切譬如隆冬時萬木凍欲折陽春一夕回光輝無不喜是謂誠生明非照光圓滿吾師得祖心祖心不欠少師心不增多得心本無得無得而心傳永作世間眼重昬須臾旦吾曾讀壇經得師心自知亦無得而得用處習為障心明力不逮於是痛泣仰憑冥熏慈既失復乃得今獻法供偈剖析微知見於法苟不昧乞垂慈印可


聞君好酒故以茶薦酒能醉君茶則醒君醒乃近覺醉乃近迷從迷覺昧從覺迷消兩者勝劣君惟圖之


常想新州戴髮僧不知一字有何能肩頭柴擔腰間石博得西來無盡燈


道塲不必向他求只在當人一念頭自性但能全體現何愁法海不橫流


一夕東風紫笋肥無邊春色到柴扉桃李滿眼無人問誰為當陽向上機


樵斧纔拋以石墜腰靈根久植從此抽條源出曹溪橫流大地直至于今無處不是


天然尊貴不落階級一語投機如蜂得蜜曹溪一脈枝分派衍從此兒孫雷驅電捲


氣概冲天心虛沒量攬曹溪水興波作浪睡着馬駒一磚打起蹴踏橫行觸者皆死


西林抽條東林脫木終返曹溪如雲赴谷機緣桴應文句鐘鳴全身說法不假三生


一陽來復暖氣漸臨三陽滿足萬物皆春一陰初至流火內凝三陰始交草木頓零有力造化尚使枯榮何况無生念念薰蒸以有入空四大俱融以空入有有則不朽空有兩忘適同金剛山河大地盡常寂光是故我師為法中王


如是之法不絕如縷佛眼明見示之以此為世福田植真種子力耕者生荒穢者死祖業既明固當止止


以智為身故無相以慧為命故無量以法為食故無妄非器之能器故其名曰應量


塵不至足故最白足不至地故無着兩不相到故行密行不履影故無跡此之謂善逝世間曰天人師佛


師心匪石何其堅師心匪法何所傳傳之者妄得之者筌師之道惟此而已固不在言


威威堂堂澄澄湛湛不設城府全無崖岸氣葢乾坤目撑雲漢流落今事門頭不出威音那畔無論為俗為僧肩頭不離扁擔若非佛祖奴即定是覺塲小販不入大冶洪爐誰知他是鐵漢只待彌勒下生方了這重公案


少小出家老大還俗裝憨打痴有皮沒骨不會修行全無拘束一朝特地觸龍顏貶向雷陽作馬卒而今躲嬾到曹溪學墜石頭舂米穀


為六祖而來因讓師而去來去雖似奔忙法門本來無住祇為撑持父子門庭不是妄生閒氣歷盡艱難參殘竹篾落得滿面風塵當作西來祖意到底一片金剛心尚留再布曹溪地


飲曹溪水喫栗飯說木札禪做生鐵漢見之不識聞之莫辯當年一鉢走韶陽曾向祇園閒打筭至今山色與溪聲廣長舌相何時斷試問林中晏坐人此中可是憨山面


四大本空五陰非有是真金剛歷刦不朽惟師諦信持誦此經夢幻泡影無心壞成若有心故四相樅然有相斯滅胡以永堅世人見師徒見軀殼不自見空何止羅以我幻觀復是何物溪水淙淙青山突兀


現佛現祖嫡宗嫡教傳曹溪衣寫楞伽照龍門海印清涼竅妙歷刼肉身一方雙到


靈山記莂萬古曹溪風旛大樹寶林菩提掀溟渤踢倒須彌優鉢羅花虛空三現先覺先知去來快便說法度人誕登彼岸

