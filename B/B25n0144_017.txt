大藏經補編數位版, No. 144 祖堂集


三界兮如燄，六道兮如幻。聖賢出世兮同電。國土猶如水上泡，無常生滅頻遷變。唯有摩訶大般若，堅如金剛是可羨。軟似兜羅大等空，極小纖塵不可見。擁之令聚而不聚，撥之令散而不散。側耳欲聞而不聞，瞪目觀之不能見。歌復歌，盤陀石上笑呵呵；笑復笑，青蘿松下高聲叫。自從頓獲此明珠，帝釋輪王都不要。不是山僧獨施為，自古先賢作此調。不坐禪，不修道，任運逍遙只摩好。但知萬法不干懷，無如何曾有生老？


滄溟幾度變桑田，唯有虛空獨湛然。已到岸人休戀筏，未曾度者任須舡。


尋師認得本心源，兩岸俱玄一不全。是佛何須更求佛，只因從此便忘言。又云：忍仙林下坐禪時，曾被歌王截四支。況我聖明無此事，只令休道亦何悲。


心本絕塵何用洗，身中無病豈求醫。欲知是佛非身處，明鏡高懸未照時。


萬丈竿頭未得休，堂堂有路少人遊。禪師欲達南泉去，滿目青山萬萬秋。


千年竹，萬年松，枝枝葉葉盡皆同。為報四方參學者，動手無非觸祖翁。


處處真，處處真，塵塵盡是本來人。真實說時聲不現，正體堂堂沒卻身。


百尺竿頭不動人，雖然得入未為真。百尺竿頭須進步，十方世界是全身。


自覺開佛堂，慧放五道光。無人不佛佛，不悟意中藏。


也大奇，也大奇，一月之中兩月疑。見與見緣無自性，常寂誰是復誰非？


須彌本非有，芥子元來空。將空納非有，何處不相容。


若人見幻本來真，是即名為見佛人。圓通法界無生滅，無滅無生是佛身。


最甚深，最甚深，法界人身便是心。迷者迷心為眾色，悟時剎海是真心。身界二塵無實性，分明達此號知音。


摩訶般若照，解脫甚深香。法身寂滅體，三一理圓常。欲識功齊處，此名常寂光。


虛空問萬像，萬像答虛空。何人得親問，木叉丫角童。


祖心即教意，教意即祖意。欲識祖師意，祖師傳佛心。祖意與教意，一性一真心。


七生依一滅，一滅持七生。一滅滅亦滅，七六永無生。第九真常識，非後亦非先。非後非先義，常住永無遷。


假有元非有，假滅亦非無。涅槃償債義，一性更無殊。


妙空妙用不思議，無滅無生無所依。本覺性真為智父，父生智子妙難思。智智不覺元來妙，達見無觀即本如。父子本來無二相，即今即本更無時。


滿眼本非色，滿耳本非聲。文殊常觸目，觀音塞耳根。會三元一體，達四本同真。堂堂法界性，無佛亦無人。


誰問山河轉，山河轉向誰？圓通無兩畔，法性本無歸。


礙處無墻壁，通處勿虛空。若能如是解，心色本來同。

