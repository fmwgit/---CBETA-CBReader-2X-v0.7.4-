大藏經補編數位版, No. 192 釋文紀


密哉達人功玄曩葉龍潛九澤文明未接運通其會神疎其轍感夢魂交啟茲聖哲


激響窮山憤發幽誠流音在耳欣躍晨征奉命宵遊百慮同冥叩心在誓化乃降靈


歸塗將啟靈關再闢神功難圖待損而益信道忘形歡不期適非伊哲人孰採玄策


亹亹淵匠道玄數盡譬彼大壑百川俱引涯不俟津塗無旋軫三流開源於焉同泯


妙哉正覺體神以無動不際有靜不隣虛化而非變象而非摹映彼真性鏡此羣麤並弘明集


文殊淵睿式昭厥聲探玄發暉登道懷英琅琅三達如日之明亹亹神通在變伊形將廓恒沙陶鑄羣生真風幽曖千祀彌靈思媚哲宗寤言祗誠絕塵孤栖祝想太冥

