大藏經補編數位版, No. 2 華嚴經疏論纂要(第86卷-第120卷)

佛處菩提座 如是徧法界 一一毛孔中 一切剎塵佛 菩薩眾圍繞 為說普賢行
佛坐一國土 充滿十方界 無量菩薩雲 咸來集其所 億剎微塵數 菩薩功德海
俱從會中起 徧滿十方界 悉住普賢行 皆遊法界海 普現一切剎 等入諸佛會
安坐一切剎 聽聞一切法 一一國土中 億劫修諸行 菩薩所修行 普明法海行
入於大願海 住佛境界地 了達普賢行 出生諸佛法 具佛功德海 廣現神通事
身雲等塵數 充徧一切剎 普雨甘露法 令眾住佛道


十方一切諸國土 無邊品類大莊嚴 於其座等境界中 色像分明皆顯現


如來一一毛孔內 常現難思變化身 皆如普賢大菩薩 種種諸相為嚴好


逝多林中諸寶樹 亦出無量妙音聲 演說一切諸羣生 種種業海各差別
林中所有眾境界 悉現三世諸如來 一一皆起大神通 十方剎海微塵數


所有莊嚴皆現佛 數等眾生徧世間 一一咸放大光明 種種隨宜化羣品
香燄眾華及寶藏 一切莊嚴殊妙雲 靡不廣大等虛空 徧滿十方諸國土


一切普賢諸佛子 百千劫海莊嚴剎 其數無量等眾生 莫不於此林中見


從諸佛子毛孔出 種種莊嚴寶燄雲 及發如來微妙音 徧滿十方一切剎


