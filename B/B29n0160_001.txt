大藏經補編數位版, No. 160 金陵梵剎志


北天有門衛護何雄被堅若是托塔幾重兜鍪髮示見帝戎外張威武內實禪翁


菩薩大慈悲辛澄展法威足躡無垢輪熾熖長輝輝四相具不具儵忽如雲飛


非宿有緣非千萬刼前德無瑕垢尊妃飯天王子至空白象周旋惟佛母聖化及大千


獅子座中花蘃遍厨間香積味新鮮誰人問病躊躇去鐵馬嘶風牛鞭


室芥子眠匿粟是恬惚恍其上周遊諸天宜乎其降化被三千


華藏世界全市中買物食且甜有誰期我相周旋朝抵暮歸非牛非馬非船


大智力人性定心方穩首陵穹脊骨純鋼瞑目而逝餘灰塔藏信有之乎靈明常存午夜放光


爾怪且玄海氣如煙拂塵蕩垢鼎足而禪薄天飛浪何處宿緣宜哉尊者處危自然


爾惟務道道亦何知仰天俯地榻下一枚


寂寞空山扶策藤牀篆煙終日神機密藏


極目太虗氣吐而了知天外錫杖龍舒


大哉癡獃日近蚖蛇蜿蜒儵忽濃雲被遮


脫舄跣足不愛茅屋露坐觀天法外撑船


道高氣豪西旅獻獒對月了經如海汎濤


情愛清風心翫明月終夜露立何時了歇


謂爾心導天人詣前羣魔逐退道孰可傳


海氣盈虗爾步且徐隔岸招來猶愛吾珠


倚松目猿問宿有緣閒中日月鉢內水天


童子戲禽道者休禪忘觀想地舞青天


已授已接對偶而悅是法平等亦復何說


松下閑禪已幾年頓忘幽寂意喧喧出塵不用論今古樹底清風爽不眠


異哉樂天龐首皓然倚樹而定觀空幾年


心善而權旌旗烈天護神從後撫虎而前


宿脩萬行寒巖默用知幾千刼人何曾動清磬一聲幻出如夢


噫設意精專駕般若船碧浪千堆海氣如煙檣傾舵轉問爾宿緣噫危乎艱哉驀然際岸紅日當天


噫張目神樞電繞太虗瞑目神潛匿毫無餘噫快哉疊膝任爾為愚


噫意若相應心淵已澄南閻浮提以書以徵


侶杖空山閱浩穹頑篆烟終日方寸幽閒


跏趺疊膝侍以戎客仰目遙蒼倚錫而息


計珠誦經靈蛇詣聽恍然有覺化龍而騰


目瓶內花大般若佳去來無跡孰為幻化


靜修已佳不已而誇動人獸智獅子獻花


常云無心何不彌深耳聞目擊行藏若尋


理道深心座下羣陰意操岳浪聲太古琴


怪哉尊者瓶水海瀉神龍翫珠取捨般若


倚松目猿足下獐眠人物忘機互悅而前


調空山倚錫而閒形勞神靜就裏無煩


顧偶而言滁徐以鮮本無塵垢志脫霞烟


童子烹茶火內蓮花云何是說數曠河沙


麋鹿有知尊者如癡志在叢木必待以時


風生草偃虎非豢犬意何大哉術出恁典


身定神行境入太清鍾磬一聲忽然而醒


歷無量涉阿僧神色界凡世界聽不巧拙最不癡相以致漏盡無礙大覺宏施皆雪嶺之苦行幻出幻生幻滅幻起百億之態不為之廣寂一毫而不為之簡善矣哉化矣哉大覺金仙為吳生之圖相不出三界問誰識此聖凡者歟又博變者歟孰是孰非云何水月風搖隔窓審的奚由然耶有相無相而為定者乎


披堅戴胃神驅電眸風生足下衛護天遊


一流水行慨然如鍾坦然無威蕩然無為神通三界脫苦危


幻色幻空空幻色幻情幻欲幻無端始幻幻從何幻起幻生幻滅亦何知爾幻幻時皆是幻幻終幻始總何為幻住幻流真幻軰幻前幻後更依誰此幻非真他幻寂纔云寂幻幻方生人生始世皆從幻幻了無為在幻中幻去復來幻是夢無言幻夢幻悠悠智人識幻方知幻知幻由來心不儇


比丘乾竺來情思脫禍胎去鄉十萬里飛錫不塵埋宵晝觀孰大無時不常懷志立無上等必欲精神諧忽然觀身影影乃與身偕若欲離塵垢將影與身排再觀世萬物有形必影該尋思欲觧分似乎與理乖空寂如是說咸將貝葉開論影始太古至今尚猶猜日午難廻避臨水見眉腮月下偏分曉愚云似恠哉智人果解分禍胎兩忘灾或說身裁影亦曰影身裁顛倒論常世倒顛日日俳觀倦身意馬勞心猿似豺到了難分去從伊子細差閉門終不見出戶倚身牌有時定玄機俯仰何根荄祖佛何如定影子在塵埃爾昇從爾上爾降從爾階躊躇從躑躅穿履亦穿鞋反復誠難避簪花猶插釵虗實誰參透天厨一供齋八萬四千戶閭閻邇謝臺鷄犬聲無異莊周化骨骸漆園曾作吏槐國已知槐幻中生幻夢幻影與身哀影幻身亦幻何時有壯衰若欲常寂靜百骸與之齊智慮渾忘却天然似嬰孩


天台五百尊方寸皆明月月影彌千江何曾有暫歇為斯妙用通今古長不滅昔當懸挂時誠非凡可越住世及應真幾度阿僧刼假錫作梯航泛海濤如雪一旦杳無蹤暫與沙門別儵忽羣禪中孰能為機泄禪心曠無跡如海亦何竭僧本具他心宗門常合轍


前年拜辭去今春二月歸未聞湖海濶但見禪眸輝踏雪來朝覲家風祖佛規默坐各無語方寸究徘徊櫻花纔臉笑柳眼正舒眉獨翁任清淨愚俗多險危姦猾不善死到處冡纍纍爾心鑑此患棄家永不回年年嘗作客如蓬被風吹哀憫自天佑仁深久必為切記無住相與佛莫相違


寶塔摩青蒼招提歲久荒秋高棲俊隼夜深月影長寂寂星搖蕩飛霞人棟梁守僧都去盡螢火作燈光鬼哭思禪度遺經風日張獨有來巢燕呢喃似宣揚停驂傷古意雲合草頭黃聞說當年盛鐘魚徹上方


由來震旦始乾竺扶老應須棲此杖鈴鈴琅琅妙且奇撼振一聲空谷響或時化作飛龍威長空如水何相持有時比翼論端的方覺玄關顯現時志悟未通心委曲鴻濛惲沌同塵俗驀然一悟淩烟霞覺此覺他方意足神眸昭昭眾生顧隱隱微微如法故每擔日月猢猻藤簞食由來飽祗樹


中禪起詣山房靈谷山高志可當四壁遠民塵俗杳山川近水世機忘崇朝榻外香烟裊終夜堂前燈熖煌從此爾僧公案悟邯鄲何必問黃粱


市起高僧屋翠一靈派寂入重嵬松森蓊鬱陰濃道澗曲潺湲聲繞扉有客上門羅織叩無端舉杖作成威此時解得黃龍法自在巖前碧眼機


誰謂山僧運化工山居真箇得從容調猿樹底觀玄翫月淵中悅白龍香熟地爐茶一盞嫩肥銅鼎笋三鍾叩禪若解岩前趣皓首龐眉振祖風


出大隱寓崇巔去盡人喧聽鳥便雲去雲來山寂寂嵐生嵐沒采鮮鮮洞門鬼哭求哀懺湫底龍吟乞化全如是住來經幾刼因風熾火力何先


僧屋雲山事事便蕨薇輕取勝農田黃精雨長堪僧奠紫芊雲埋供佛筵茶竈頻煨風聚葉飯堂勤集道催禪玄猿夜嘯峰頭月清興忘機傲歲年


蒙茸隱道女蘿懸太古岩前一老禪翫月就溪臨碧水調猿環樹仰青天雙親鞠育歸何日五祖窺覘已有年欲識住山人自在除非宿並無愆


侶影山間興趣幽竹雞聲斷悟禪由山房夜月明心鏡水國宵燈照衲頭崖柿熟甜須九月溪芹味美必三秋忘塵思入重嵬逈道備咸稱釋氏流


孤寂山根近釣磯神魂悽愴命難依都言避厄深幽隱本為離出險機晨必蒸山蕨嫩午炊須熟水芹肥天然不待勞筯力方識稽源道甚微


谷居幽趣景偏多明月山房夜半過白日嶺邊岩鹿呌黃昏水際野猿歌精魂淡無從侶神思躊躇柰若何性定擬看華藏景欲生飜作萬般魔


至性從來隱碧蘿林泉深處任蹉跎鳥啼春樹笙簧語漁放秋江櫓棹歌落魄有情知就裏從容無事見娑婆巖前苔合初由徑門外風堆槲葉多


潛踪匿跡但優游世事從來豈究頭整日懶除堦下草將燈倦點壁間油烟封谷口聽樵語雲鎻柴扉聆鳥啾甲子未聞忘歲月巖前墜葉始知秋


躡雲深入萬重山回首烟村遠世間初夜不聞三弄引五更惟覺四時寒天香馥郁盈禪悟月色精英照影間比似市車馬集此心無事與相關


極目遙岑起曉烟深埋凝雪梵王禪水枝老樹彌千壑衲被蒼僧布法筵為羨浮生貪着處好將空寂化述遷六年嶺際今猶見行致天花覆八埏


孤寂淒淒一徑微處心應與世塵違朝觀松摩天去暮見巖猿挽樹歸瓶水一爐香滿座錫鐶丈室氣盈衣空山僧對知何日化作蒼龍挾雨飛


居山本是出塵埃何為遊人役己骸晨坐巖前觀日上暮禪松底聽風來從教市巷笙歌美莫羨閭閻酒肆諧十二時中香裊篆迎來徃更母開


雨落黃梅麥已秋日思精舍夢還遊晨昬幾度經鍾聽巖壑雲生出野樓


樓閣崢嶸半倚天老禪紙帳畫酣眠精魂惟識黃龍劒定省還知叩玉泉


絕跡高人隱翠岑山連疊嶂白雲深欲經無覔通人處時忽林風送磬音


見說山中了道僧不聞鍾鼓不聞經朝觀樹頂香煙裊暮識禪機一鏡明


雲籠紫翠槩鴻濛洞口風生度梵鍾我欲叩禪閑問道老僧心地與天通


遊山必是叩僧禪聞說神僧透宿緣山果玄猿搖綠樹方知入定是金仙


精藍幽谷寺嵳峨風過松聲韻碧波寂寞出塵天外景驊騮雜還意如何


山勢崚嶒谷隱僧六通具足勢層層鵲巢冠頂忘機處午夜明星識己能


春風夜雨沐花妍曉霽簷前雀噪喧孰謂可知機裏事飄然翕翮舞長天


花逢夜雨曉看妍實蕋凋時堦不喧試問老禪幽得處謂言物外有青天


寄與山中一老牛何須苦苦戀東洲南蠻有片荒草地棒打繩牽不轉頭


殺盡江南百萬兵腰間寶劒血猶腥山僧不識英雄漢只恁嘵嘵問姓名

