大藏經補編數位版, No. 157 楊仁山居士遺書


大海部藏中 總有十種法 謂五種非空
及五種無常


離礙及有實 性火并今光 兼深里出興
地藏大龍王 如是五種名 非空不共稱
起持變壞品 與大力無名 如是五種名
無常不共稱 各有第一一 以請氣力故
立門實本攝 如法應觀察


如是五十一 徧於五種處 大聰明行者
能善決擇知


別建立位數 總有十種焉 漸次及盡餘
不動與俱滅 一空一有位 智智斷智地
相值兼撥立 邊邊轉一會 具足此十位
門界量圓滿


總位有三種 謂上中下故 唯徧五種處
非餘位應知


起性止及今 變空壞并實 力龍如次對
有似而取多


離礙身體中 有五十一位 五十一位中
有三種總相 三種總相中 有十種別相
初五十一中 一一皆各各 具足十本數
最初主後伴 次初主後伴 如次應觀察


信五事已經 至後後位故 一事究竟故
一味中轉故 治障一滅故 治障不俱故
一智斷智故 上下相照故 本無今有故
治障自辨故 無別一轉故 如次應觀察


如前說十義 隨應當如如 壞得體歸空
漸次第轉故


地藏龍王中 總有二種義 所謂德藏義
并及患藏義


處唵婆尸尼 里五十一量 長一千由旬
頭有婆多提 則出四種水 尾有舍伽必
則出四種風 色如玻瓈珠


龍王道路中 總有二十法 謂二本藏中
各有十法故


功德本藏十 常壞俱及非 自他俱并非
無礙兼一全 過患本藏十 如一違無有
對利融上下 如次應觀察 如是二十法
一一皆各各 圓滿廣大故 與本存等量


如是二十法 一一皆各各 一德治諸過
諸過障一德 無有定次第 而數品類等
無失對量過 如理應觀察 如說本存法
說品類亦爾


此本法門中 亦有金剛位 依位有三門
謂上中下門


廣海大藏中 總有三種重 謂初中後重
初重有二十 二億十方界 量法門大海
二十種本藏 各生一萬量 各別百眷屬
各生一千故 是故數圓滿 住心應觀察
中後重倍此 應廣通達故


塵塵道路中 如前所說量 亦有五十一
決定金剛位 依此位立相 則有十種重
以為道路量 二因一果等


以信心為初 如次率自類 取所餘位初
至於定心位 則取如來地 亦如其次第
不退心為初 率同品自類 取餘位第二
至於願心位 亦取如來地 修行位為初
如次率自類 取餘位第三 至於正心位
亦取如來地 不退位為初 如次率自類
取餘位第四 至灌頂住位 亦取如來地
離癡行為初 如次率自類 取餘位第五
至於無著行 亦取如來地 尊重行為初
如次率自類 取餘位第六 至於真實行
亦取如來地 隨順觀眾生 迴向以為初
如次率自類 取所餘四位 各數量契當
餘有如來地 以同地為伴 莊嚴一覺海
各因及果稱 配釋廣觀察 其理當分明


五十一種位 各不待他力 獨住自家中
感得一果故 因及果名字 如其次第加
種子大覺故 配釋應了知 次第同前說
增減不同耳


五十一位中 一一皆各各 感五十果位
名少因多果


五十一位中 一一皆各各 有五百果海
五百果海中 一一皆各各 有五百因海
如是平等故 名因果一味


五十一位法 非因亦非果 生千因果法
名無因無果


五十一位中 一一皆各各 經無量劫轉
不出自家故


生五十一位 生五十一位 所生無盡故
名為因果門


此義例前了 無別意趣耳 唯有數量增
住心應觀察


一切三寶海 皆悉起言說 無有窮盡故
名為言說門


一切三寶說 如說量作人 無有窮盡故
名為言人門

