大藏經補編數位版, No. 2 華嚴經疏論纂要(第1卷-第46卷)

一切塵中悉如是 佛身無去亦無來 所有國土皆明現 顯示菩薩所修行 無量趣地諸方便
及說難思真實理 令諸佛子入法界 出生化佛如塵數 普應羣生心所欲 入深法界方便門
廣大無邊悉開演 如來名號等世間 十方國土悉充徧 一切方便無空過 調伏眾生皆離垢
佛於一切微塵中 示現無邊大神力 悉坐道場能演說 如佛往昔菩提行 三世所有廣大劫
佛念念中皆示現 彼諸成壞一切事 不思議智無不了 佛子眾會廣無限 欲共測量諸佛地
諸佛法門無有邊 能悉了知甚為難 佛如虛空無分別 等真法界無所依 化現周行靡不至
悉坐道場成正覺 佛以妙音廣宣暢 一切諸地皆明了 普現一一眾生前 盡與如來平等法


一念法界悉充滿 一一塵中建道場 悉證菩提起神變 世尊往昔修諸行 經於百千無量劫
一切佛剎皆莊嚴 出現無礙如虛空 佛神通力無限量 充滿無邊一切劫 假使經於無量劫
念念觀察無疲厭 汝應觀佛神通境 十方國土皆嚴淨 一切於此悉現前 念念不同無量種
觀佛百千無量劫 不得一毛之分限 如來無礙方便門 此光普照難思剎 如來往劫在世間
承事無邊諸佛海 是故一切如川騖 咸來供養世所尊 如來出現徧十方 一一塵中無量土
其中境界皆無量 悉住無邊無盡劫 佛於曩劫為眾生 修習無邊大悲海 隨諸眾生入生死
普化眾會令清淨 佛住真如法界藏 無相無形離諸垢 眾生觀見種種身 一切苦難皆消滅


十方國土皆充滿 一念心中轉法輪 普應羣情無不徧 佛於無量廣大劫 普現一切眾生前
如其往昔廣修治 示彼所行清淨處 我覩十方無有餘 亦見諸佛現神通 悉坐道場成正覺
眾會聞法共圍繞 廣大光明佛法身 能以方便現世間 普隨眾生心所樂 悉稱其根而雨法
真如平等無相身 離垢光明淨法身 智慧寂靜身無量 普應十方而演法 法王諸力皆清淨
智慧如空無有邊 悉為開示無遺隱 普使眾生同悟入 如佛往昔所修治 乃至成於一切智
今放光明徧法界 於中顯現悉明了 佛以本願現神通 一切十方無不照 如佛往昔修治行
光明網中皆演說 十方境界無有盡 無等無邊各差別 佛無礙力發大光 一切國土皆明顯


十方法界悉充滿 普坐一切樹王下 諸大自在共雲集 佛有如是神通力 一念現於無盡相
如來境界無有邊 各隨解脫能觀見 如來往昔經劫海 在於諸有勤修行 種種方便化眾生
令彼受行諸佛法 毗盧遮那具嚴好 坐蓮華藏師子座 一切眾會皆清淨 寂然而住同瞻仰


恆放燈光寶燄雲 廣大熾然無不照 牟尼處上增嚴好 種種摩尼綺麗窗 妙寶蓮華所垂飾
恆出妙音聞者悅 佛坐其上特明顯 寶輪承座半月形 金剛為臺色燄明 持髻菩薩常圍繞
佛在其中最光耀 種種變化滿十方 演說如來廣大願 一切影像於中現 如是座上佛安坐


填飾妙華師子座 種種莊嚴皆影現 一切眾會悉明矚 佛座普現莊嚴相 念念色類各差別
隨諸眾生解不同 各見佛坐於其上 寶枝垂布蓮華網 華開踊現諸菩薩 各出微妙悅意聲
稱讚如來坐於座


廣博清淨極夷坦 摩尼為網垂布空 菩提樹下皆周徧 其地無邊色相殊 真金為末布其中
普散名華及眾寶 悉以光瑩如來座


香燄流光無斷絕 隨時示現各差別 地神以此為供養 十方一切剎土中 彼地所有諸莊嚴
今此道場無不現 以佛威神故能爾


舒光普雨摩尼寶 如是寶藏散道場 其地周迴悉嚴麗 如來福德神通力 摩尼妙寶普莊嚴
其地及以菩提樹 遞發光音而演說 寶燈無量從空雨 寶王間錯為嚴飾 悉吐微妙演法音
如是地神之所現 寶地普現妙光雲 寶炬燄明如電發 寶綱遐張覆其上 寶枝雜布為嚴好


所有圓滿菩提樹 莫不皆現道場中 演說如來清淨法 隨諸眾生心所樂 其地普出妙音聲
如佛座上所應演 一一法門咸具說 其地恒出妙香光 光中普演清淨音 若有眾生堪受法
悉使得聞煩惱滅 一一莊嚴悉圓滿 假使億劫無能說 如來神力靡不周 是故其地皆嚴淨


真金鈴鐸如雲布 寶階四面列成行 門闥隨方咸洞啟 妙華繒綺莊嚴帳 寶樹枝條共嚴飾
摩尼瓔珞四面垂 智海於中湛然坐 摩尼為綱妙香幢 光燄燈明若雲布 覆以種種莊嚴具
超世正知於此坐


摩尼為榦爭聳擢 枝條密布如重雲 佛於其下坐道場 道場廣大不思議 其樹周迴盡彌覆
密葉繁華相庇映 華中悉結摩尼果 一切枝間發妙光 其光徧照道場中 清淨熾然無有盡
以佛願力如斯現 摩尼寶藏以為華 布影騰暉若綺雲 帀樹垂芳無不徧 於道場中普嚴飾


樹枝雨寶恒無盡 寶中出現諸菩薩 悉往十方供事佛 諸佛境界不思議 普令其樹出樂音
如昔所集菩提道 眾會聞音咸得見


光雲流演徧十方 菩提樹神持向佛 一心瞻仰為供養 摩尼光燄悉成幢 幢中熾然發妙香
其香普熏一切眾 是故其處皆嚴潔 蓮華垂布金色光 其光演佛妙聲雲 普蔭十方諸剎土
永息眾生煩惱熱 菩提樹王自在力 常放光明極清淨 十方眾會無有邊 莫不影現道場中
寶枝光燄若明燈 其光演音宣大願 如佛往昔於諸有 本所修行皆具說 樹下諸神剎塵數
悉共依於此道場 各各如來道樹前 念念宣揚解脫門 世尊往昔修諸行 供養一切諸如來
本所修行及名聞 摩尼寶中皆悉現 道場一切出妙音 其音廣大徧十方 若有眾生堪受法
莫不調伏令清淨


世尊凝睟處法堂 炳然照耀宮殿中 隨諸眾生心所樂 其身普現十方土


十方普現變化雲 其雲演說徧世間 一切眾生悉調伏 如是皆從佛宮現


摩尼為樹發妙華 十方所有無能匹 三世國土莊嚴事 莫不於中現其影


處處皆有摩尼聚 光燄熾然無量種 門牖隨方相間開 棟宇莊嚴極殊麗


如來宮殿不思議 清淨光明具眾相 一切宮殿於中現 一一皆有如來坐


如來宮殿無有邊 自然覺者處其中 十方一切諸眾會 莫不向佛而來集


佛昔修治眾福海 一切剎土微塵數 神通願力所出生 道場嚴淨無諸垢


汝觀善逝道場中 蓮華寶綱俱清淨 光燄成輪從此現 鈴音鐸響雲間發


如來往昔普修治 一切無量莊嚴事 十方一切菩提樹 一一莊嚴無量種


