大藏經補編數位版, No. 174 參天台五台山記

或謂其真。 或稱為假。 真假兩端。 善何取捨。
昭昭靈靈。 識者非精。 徒看毫末。 鷄過滄溟。



稟粹日天。為釋之賢。分燈智者。接踵奝然。皇帝饗應不異奝然。故云觀國之光。蒙帝之澤。聿遘良工。遽傳高格。慈相克肖。乾城妄瞻。滄海萬里。秋空一蟾。遐寄歸舸。眾仰无厭。


林梢葱蒨拂晴暉。巖寶玲瓏【考】瓏下恐脫籠字類寒霧。共言當日是飛來。只恐多年却飛去。


好嶺來從天外飛。檻前重疊覽幽奇。龍廻曉洞山先潤。風入秋林桂不知。寒王【考】王諸本作玉噴泉僧定後。半規留景客歸時。勝尋【考】二字恐倒置到此迷真境。屐齒盤桓忍暫移。


儷然危搆絕風埃。疊巘周環萬象該。聳壑喬松千【考】千下原本缺雲本作嶂恐可也。起。當軒靈鷲一峯來。頺陽苒苒尋下。飛溜潺潺遶舍廻。今日偷閑出城市。欄邊欲去更徘徊。

