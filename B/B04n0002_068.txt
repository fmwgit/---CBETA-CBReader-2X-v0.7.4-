大藏經補編數位版, No. 2 華嚴經疏論纂要(第47卷-第85卷)

猶如虛空不分別 超諸取著絕言道 真實平等常清淨 若能通達諸法性 於有於無心不動
為欲救世勤修行 此佛口生真佛子 不取眾相而行施 本絕諸惡堅持戒 解法無害常堪忍
知法性離具精進 已盡煩惱入諸禪 善達性空分別法 具足智力能博濟 滅除眾惡稱大士


菩薩既聞諸勝行 其心歡喜雨妙華 放淨光明散寶珠 供養如來稱善說


百千天眾皆欣慶 共在空中散眾寶 華鬘瓔珞及幢旛 寶蓋塗香咸供佛


自在天王并眷屬 心生歡喜住空中 散寶成雲持供養 讚言佛子快宣說


如是妙音千萬種 讚已默然瞻仰佛 解脫月語金剛藏 以何行相入後地


