大藏經補編數位版, No. 140 雪峰志


此疾懷來沒量時尋醫求卜過多師濃煎一服通神散血汗滂流徹四肢保寧勇


是法平等無高下伊余有分必相亞雖無一法輕與人棒下龍蛇從變化雲巖因


說盡平生去住因到頭難遇赤心人忽然自肯成家業瓦礫拈來也是珍枯木成


鼇山成道足人傳莫是從前話未圓賴有玄沙知始末徧身紅爛在漁船龍門遠


丈夫凌勵志英雄向外馳求枉用功到得鼇山開眼覷方知屋裏用無窮佛燈珣


孤村陋店雪紛紛平地無風起浪痕醜拙只因藏不得胸襟流出葢乾坤


三回九度太顢頇到底須尋舊路還待得鼇山消積雪至今平地起波瀾


困有眠牀飢有飯連聲何事叫師兄明朝雪霽鼇山路依舊一程還一程象外超


末後句為君說明暗雙雙底時節同條生也共相知不同條死還殊絕還殊絕黃頭碧眼須甄別南北東西歸去來夜深同看千巖雪雪竇顯


末後句兮無問處萬仞銕山橫在路當日巖頭不奈何至今雪老難伸吐倒虎鬚方識虎未解行人休離母透過牢關舉似君把定咽喉淚如雨佛印元


雪老入菴中後路上無人見得伊賴有故人千里在同條生死不同時白雲端


雪老別鼇山卓菴閩中坐一日見僧來探頭道甚麼末後句少人和得巖頭重注破同條生同條死末後句莫錯舉照覺總


切磋琢磨變態譊訛葛陂化龍之杖陶家居蟄之梭同條生兮有數同條死兮無多末後句祇這是風舟載月浮秋水天童覺


雪老大開方便路低頭入菴中去者僧有眼恰如盲被巖頭行一步者僧好休不肯休依然依路去悠悠元來不會雪峰意被巖頭甕頭天童覺


龍吟枯木菴中出天上人間無等匹虎嘯巖頭石上來晴空忽送一聲雷堪笑春池猶拾礫空山空到又空回佛心才


露面出來猶不識低頭歸去更難知那堪末後一句子直到於今四海疑保寧勇


雙明復雙暗獨立絕殊方乘機覿靣提其鋒安可當同條生兩鏡相照無能名不同條死鐵樹花開亘今古末後句始到牢關拈門前大案山圓悟勤


末後句為君說踏著秤鎚硬似鐵寒則普天寒熱則普天熱若是達磨兒孫各各自知時節知時節為君說九尾烏莫當鼇山石鼈佛鑑懃


雪峰費盡平生力懵懂禪和意轉疑可憐末後一句子巖頭土上更加泥龍門遠


同條生兮不同死弟既耳聾兄目瞽家門蕩盡徹骨窮把黃金如糞土末後句休莾鹵甜者甜兮苦者苦北海心


雪峰輥毬孰辦機一千五百幾人知眨起眉毛千萬里須是吾門師子兒北塔祚


天兮寬地兮濶雪峰輥毬幾忉怛一輥直上須彌山無量人天眼開豁眼開豁脫多年臭皮韈步行走馬到新羅報道花須連夜發天衣懷


雪老平生好輥毬輥來輥去輥無休一千五百人同戲誰解輸機賽一籌佛國白


收來輥去事方圓獨許漁郎上釣船明月蘆花同一色落霞孤鶩共遙天夢菴信


象骨木毬一輥出三世如來能事畢可憐天下徧叅尋只道黃連不是蜜石明


輥向人前事未休再安舊處有來由一聲斷雁鳴雲漢兩蕭蕭蘆荻秋戴無為


團團輥出沒來由不立名模見便休三一一三重注脚螺江依舊向東流圓覺演


山寺裏頭無可作輥出木毬兩作箇不獨玄沙遭一攧雪峰老人亦話墮懶菴樞


象骨巖高人不到到者須是弄蛇手稜兄備師不奈何喪身失命知多少韶陽知重撥草南北東西無處討忽然突出拄杖頭拋對雪峰大張口大張口同閃電剔起眉毛還不見如今藏在乳峰前來者一一看方便師高聲喝云看脚下雪竇顯


臨濟喝兮德山棒子胡狗兮誰敢向未若南山鼈鼻蛇一千五百衲子喪韶陽本色弄蛇手自古及今曾未有忽然放出若星流象骨禪峰遭一口


象骨鼈蛇當大路稜師可惜便亡身雲門弄得雖然活爭似南山不用親白雲端


打鼓弄琵琶相逢一會家雲門能合調長慶解隨邪有曲非音律南山鼈鼻蛇何人知妙訣的子是玄沙真淨文


玄沙太剛長慶少勇南山鼈鼻死無用風雲際會頭角生果見韶陽下手弄下手弄激電光中看變動在我也能遣能呼於彼也有擒有縱底事而今付阿誰冷口傷人不知痛天童覺


象骨老人示徒擬議遭他一口韶陽突出驚人未免傷鋒犯手尼無着總


通身是飯通身水饒舌沙彌下口難悟得頓除飢渴念迷時往往更求餐本覺一


牛頭沒馬頭回曹溪鏡裏絕塵埃打鼓看來君不見百花春至為誰開雪竇顯


睂毛鏬裏遊南岳大海波心泛釣舟薄藝隨身終不說從他打鼓看無休白雲端


疾燄過風奔流度刃唱柏相隨拳踢相應驀然轟起震天雷百草頭顛春色回圓悟勤


打鼓普請看直得睂毛寒拾得寒山舞笑倒老豐干楚安方


撥動乾坤步轉移南觀北斗有誰知金烏暮向西山急曉逐扶桑半夜飛石門易


天不能葢地不能載簉破靣門漆桶不會銕船同駕入滄溟持得驪珠如斗大佛心才


東邊覷了復西觀拄杖重重話歲寒帶雨一枝花落盡不煩公子倚闌干冶父川


父子同行相將入草起無縫塔功高策巧帶水拖泥漏豆不少雖然落七落八爭奈有道理好佛燈珣


指出長生地不迷造成無縫塔巍巍大家從此無餘事渴飲飢餐且度時野菴璇


火燄騰輝說最親無邊諸佛近前聞誰知更有傍觀者鼻孔撩天不喜君白雲端


一堆猛燄亘天紅三世如來在此中轉大法輪今已了睂毛睫上起清風保寧勇


紅燄光中也大奇明明演說白毫輝可憐雪老并韶石燒睂毛總不知


阿誰踏著雪峰蹤三世諸佛火燄中賴有雲門相暖熱火星吹得滿堂紅慈受深


將謂猴白更有猴黑互換投機神出鬼沒烈燄亘天佛說法亘天烈燄法說佛風前剪斷葛藤窠一言勘破維摩詰圓悟勤


三世諸佛轉法輪一大藏教說不盡象骨當機正令行玄沙見機行正令或說或聽聞不聞電捲星飛誰與論撥轉那邊關捩子睂毛留得兩莖存瞎堂遠


有是父兮有是子同條生也同條死三世如來烈燄堆互換說法元如此莫顛言休倒語截斷葛藤須薦取石菴玿


人人有面古鏡何法門而不聲玄上士迷頭緝線老婆頓證興教壽


堪笑山翁不識羞為他頭上更安頭巖前跳躑無尋處一片殘霞曉未收保寧勇


大地為爐冶何年鼓鑄功圓同諸佛面高鑑十方空祖明


鑒覺未萌全體現纔分鑑照便成瑕要知塋徹圓明處長短青黃總不差白楊順


滿鉢盛來一物無豈同香積變珎蘇日月竝輪長不照木人舞袖向紅爐


乖龍作雨非意側猛虎挾物不露迹洞山雪老共相酬寥寥千古無人識伊菴權


達磨迷時在少林今人不曉為傳心堪羨迷人逢達磨孟冬過後又新春天衣懷


裂破古今沒窠臼當機大闡血盆口脚尖趯出佛如麻李四張三無路走或菴體


寂寂無依病正深雪老當年痛處針一喚喚回春夢破千山渾作木龍吟自得睴


一滴真珠紅潑醅殷勤相勸兩三回到頭欲盡東君意吞臨行上馬杯皖山


古澗寒泉浩渺瀰分明枝派暗流時不從口入無滋味苦死令渠話不知


黯黯雲攢覆雪峰青青趙老一雙瞳從前汗馬無人識只要重論葢代功寶峰照


縱奪還他老作家奔流度刃數如麻深深淵裏無人到飲者重添眼裏沙佛心才


鮑老當年笑郭郎人前舞袖太郎當及乎鮑老出來舞依舊郎當勝郭郎真淨文


趙州象骨嚴舉世無倫擬共撫沒絃琴千載清人耳古澗寒泉瞪目凝然不從口入飲者忘筌重出語苦文死不答話同彼此相逢兩會家打鼓弄琵琶箇中誰是的白鳥入蘆花


雪峰古澗泉深趙州石橋水苦若知異水同源飲者不妨疑悟不從鼻孔入白浪高三級從此不答話豈免酬高價金剛圈子粟棘蓬解透橫行四天下


世界能將古鏡齊言中辦的成迷白雲起處青山秀天曉依前月落西象田卿


十方世界一靣鏡鏡裏看形未足真摸著鼻頭渠是我那時方見本來人懶菴樞


當言不避截舌當爐不避猛火趂手作得家生到老自能穩坐水深杓柄長舀水洗頭剃雪峰刀上眼忽開琉璃殿裏無關閉月堂昌


雪老垂慈肯訪他一毫頭上辯龍蛇須知不涉言詮外脫體風流出當家東山源


大王信重送交牀傍問禪徒太着忙下手低聲言少打劣中全勝阿誰詳洞山聰


因問如何報主恩舉畢全收坐要津船頭若有風浪動滿目流沙不見人汾陽昭


得人一牛還人一馬投之報之風流儒雅如今大有受恩人不知誰是報恩者正覺逸


不知將底報君恩風起江湖水皺痕一片古帆乘興去與誰相逐過天門保寧勇


此旨流行七十生多人言論少人甄托地便令輕打我認着依前又更顛般若柔


受施兩邊皆是幻臨機何不惜睂鬚也知此外無長伎咄這黔州老瞎驢寶葉源


柑橘閩王親手封將來直問擊宗風長人入水分明在更問玄沙又不通汾陽為汝開天路寶坊金界碧霄空汾陽昭


閩王兩般馳獻上雪峰一等倒封回人情上下俱周美免把完全更擘開保寧勇


柑橘將來不用疑銕牛蚊子咬應癡閩王猶未識師旨更請玄沙下一錐延壽慧


分明柑橘勿譊訛獻花借水辯龍蛇白紙一張都葢了免教天下動干戈冶父


一般顏色兩般名紙葢難謾眾眼睛雪嶺當時便封轉閩王猶未息疑情橫川珙


大地是個解脫門三世諸佛一口吞將為雪峰有奇特來謾我好兒孫懶菴樞


雪峰騎駿馬雲門跨驢兒一踢一踏相奔馳長安有路非無路夜半行時人不知圓悟勤


無量劫來是個甚麼覿靣全提幾乎蹉過不蹉過土苴堆頭且高臥


巨岳塵飛蟭螟生兒兒落塵裏如錐錐泥燒火救火閉門開門拋柴家醜外頭見萬象森羅一口吞月堂昌


高燒榾柮煖通身快活難禁一屋春不是謝郎來合火誰知門外有寒人石林鞏


戴角擎頭去復來雪庭兩見戰旗開軍前不悞將軍令空有英雄出九垓九垓雖出有牢關未透牢關未足觀棒頭有眼明如日要識真金火裏看佛燈珣


見說閩山多蠱毒千方百計避無由塲中既有催魂鬼一命還他方始休虗堂愚


暗拋香餌在江果是金鱗釣得歸不是絲綸收得疾幾乎輸與鷺鷥兒上方益


偉哉雪老法中英肩上藤薪覿靣呈目前不薦當頭著和身一踏倒囊傾會知擔重因柴束自然便重不便輕何山奉報諸禪侶孩兒須是的親生佛燈珣


雪老擔藤憇歇時一僧纔見便慈悲近前擬取攔胸踏舉似長生更一椎石門聰


雪峰踏者僧不殺長生扶者僧不起可憐一束爛枯藤狼藉至今愁滿地西巖惠


父子相擕入故園頭時過短籬邊爛泥有刺無人見踏著方知脚底穿


透網之魚不上鈎貪游浪水認浮頭高灘坐釣垂慈者回棹收綸上舟


透網金鱗休云滯水搖蕩乾坤振鬣擺尾千尺鯨奔洪浪飛一聲雷震清颷起清颷起天上人間知幾幾雪竇題


張三賣物高擡價李四還依市價酬交易不成猶作閙李公店舖一時休海印信


老倒漁翁坐釣臺金鱗赫赫鼓波來海門空濶纔施網霹靂一轟天地開真淨文


放去收來得自由不堪憂處亦堪憂可憐滯句承言者爭是爭非空白頭


透網金鱗掣電機休云滯水與拖泥雷霆一擊青霄裏傾湫何處不滂瀰真如詰


出網分明向道休風雲會處有來由雷霆昨夜聲相應依舊為霖徧九州圖通仙


擭浪拏雲勢可驚平空驟雨似盆傾不因放淮河閘九曲潮頭卒未平上方益


洞裏無分別有天桃花似錦柳如綿仙家不會論冬夏石爛松枯是一年五祖演


鯤鯨已插摩霄翼海客猶懸釣月鈎不顧翻空洪浪惡一帆風信出鼇頭佛心才


全死中全活全活中全死一個訝郎當一個福建子徑山果


金鱗透綱欲吞舟一向衝波逆水流被漁翁閒引釣隨波逐浪謾悠悠鼓山珪


俊鶻冲天寒雞曉眠脫略窠窟遲速不偏截斷命根急處放當頭手脚緩時樣滴水冰生不認渠坐籌幃幄江海量君不見透網金鱗活計新住持事繁笑殺人月堂昌


百草頭出沒三界外遨遊徒布漫天網虛下釣鼇鈎搖鱗振鬣撼乾坤兀自昂頭洪浪噴棒兩點喝雲奔肻將爭戰定功勛圓悟勤


張猴白李猴黑硬如綿軟如銕驀路相逢兩會家臨濟未是白拈賊遯菴演


新羅拄杖遂寧鉢衲子家風那個無一等看來如墨黑誰能重與較錙銖虗堂愚


未渡生死海不應覆船渠本無生死超然離二邊長如杲日麗中天舒光照到雪峰前


生死海中猶未渡傳言送語幾千程一棒打翻東海鯉迷人直下便狂惺尼無著總


迅雷不及掩耳下椿要在急水水深摏脚若長耳畔雷聲四起拈起拄杖為他中下上上人來放過不打秦人一入桃花源子孫千世為神仙月堂昌


大機圓應大用直截雪峰雲門只得一橛畢竟如何不說不說松源岳


空王殿樣子雪峰展兩手添得老韶陽一舉四十九總是南看北斗即菴覺


送客隨家豐儉施盡情為餞免生疑蒙惠重過相贈斂手遙知向暮歸投子青


望州烏石與堂前相見相逢萬萬千唯有鵝湖并保福此時相見解推遷汾陽昭


望州烏石常見見何故禪人背違保福鵝湖雖得意埋兵會未展鏘旗海印信


登山過水幾區區特地相逢問道途堪笑華山陳處士長安路上倒騎驢大洪遂


密密堂堂早二三本來無物更何堪癡人見了生歡喜作者相逢滿慚龍門遠


望州烏石與僧堂業識茫茫不可當提起衲僧拄杖子五湖四海沸如湯徑山杲


藕絲引鯨鼇針輥芥投望州烏石嶺未唱已先酬大唐擊鼓新羅舞覿回相呈不相覩圓悟勤


望州烏石僧當前驟步低頭隔大千若是咬人師子子反身不在草頭邊一翁如


人前慣出手退三添作九一眼未嘗看無家自能走雪峰之句羚羊掛角他他弟子沒來山龍蛇陣上看謀略


雪峰未審何言句得似羚羊掛角時拊擊自然皆率舞不須羗管隔雲吹虗堂愚


尋常愛客恨無來及至人來懶話陪空臥早知眠不當虛勞紅熖落寒灰投子青

