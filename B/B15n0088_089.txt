大藏經補編數位版, No. 88 古今圖書集成選輯（上）


時無並后道不二司龍潛兜率按轡候時翳翳長夜懷而慕思思樂朗旦屬想靈期


在昔龍種今也童真業化游方罔識厥津高會維那研微盡神發揮幽賾導達天人


形生麗怪神照潭寂驗幽以明考心者迹六塵煩苦五道綿劇乃炳舟梁爰悟淪溺色丹貌繢留相瓊石金光絕見玉毫遺覿俾昏作朗効順去逆


我師西來傳于真訣大輪當路小乘亡轍冥冥世人初見日月權迹有歸光雲不滅


爾怪且元海氣如烟拂塵蕩垢鼎足而禪薄天飛浪何處宿緣宜哉尊者處危自然


三春迭云謝首夏含朱明祥祥今日泰朗朗元夕清菩薩彩靈和眇然因化生四王應期來矯掌承玉形飛天鼓弱羅騰擢散芝英緣瀾頹龍首縹蘂翳流泠芙葉育神葩傾柯獻朝榮芬津霈四境甘露凝玉瓶珍祥盈四八元黃曜紫庭感降非情想恬泊無所營元根泯靈府神條秀形名圓光朗東旦金姿艷春精含和總八音吐納流芳馨跡隨因澑浪心與太虛冥六度啟窮俗八解濯世纓慧澤融無外空同忘化情


大塊揮冥樞昭昭兩儀映萬品誕遊華澄清凝元聖釋迦乘虛會圓神秀機正交養衛恬和靈知溜性命動為務下尸寂為無中鏡


真人播神化流渟良有因龍潛兜術邑漂景閻浮濱佇駕三春謝飛轡朱明旬八維披重藹九霄落芳津元祗獻萬舞般遮奏伶倫淳白凝神宇蘭泉渙色身投步三才泰揚聲五道泯不為故為貴忘奇故奇神


緬哉元古思想託因事生相與圖靈器像也像彼形黃裳羅帕質元服拖緋青神為恭者惠跡為動者行虛堂陳藥餌蔚然起奇榮疑似垂嚱微我諒作者情於焉遺所尚肅心擬太清


天長命自短世促道悠悠禪衢開遠駕愛海亂輕舟累塵曾未極心樹豈能籌情埃何用洗正水有清流


百神肅以虔三靈震旦越恆曜揜芳宵薰風動蘭月丹榮藻玉墀翠羽文珠闕皓毳非虛來交輪豈徒發


韶年春已仲明星夜未央千祀鍾休曆萬國會嘉祥金容涵夕景翠鬢佩晨光表塵維淨覺汎俗乃輪皇


襲氣變離宮重柝驚層殿曼響感心神修容轉懽宴生老終已縈死病行當薦方為淨國遊豈結危城戀


春枝多病夭秋葉少欣榮心骸終委滅親愛暫平生長風吹北隴迅瀑急東瀛知三既情暢得一乃身貞


飛策辭國門端儀偃郊樹慈愛徒相思閏中空戀慕夙隷乖往塗駿足獨歸路舉袂謝時人得道且還去


明心弘十力寂慮安四禪青禽承逸軌文驪鏡重川鷲巗標遠勝鹿野究清元不有希世寶何以導濛泉


亭亭雙月流朏朏晨霜結川上不徘徊條間亟渝滅靈知常湛然符應有盈缺感運復來儀且厭人間世


春山玉所府檀林芳所棲引火歸炎燧挹水自清隄菴園無異轍祗館有同躋比肩非今古接武豈燕齊


昔余輕歲月茲也重光陰閏中屏鉛黛闕下挂纓簪禪悅兼芳旨法言戀清琴一異非能辨寵辱誰為心


峻宇臨層穹苕苕疎遠風騰芳清漢裏響梵高雲中金華紛苒若瓊樹鬱菁葱貞心延淨境邃業嗣天宮


影響未嘗隔晦明殊復親弘慈邈已遠睿后扇高塵區中禔景福外沐深仁萬祀留國祚億兆慶唐民


幻生太浮詭長思多沉疑疑思不慙焰詭生寧盡時敬承積劫下金光爍海湄火宅斂焚炭藥草匝卉滋嘗願樂此道誦經空山坻禪心暮不雜寂行好無私軒騎久已決親愛不留遲憂傷漫漫情靈意終不緇誓尋青蓮界永人梵庭期


金繩界寶地珍木蔭瑤池雲間妙音奏天際法蠡吹


真僧法號號僧伽有時與我論三車問言誦呪幾千遍口道恆河沙復沙此僧本住南天竺為法頭陀來此國戒得長天秋月明心如世上青蓮色意清淨貌稜稜亦不減亦不增瓶裏千年舍利骨手中萬歲胡孫藤嗟余落魄江淮久罕遇真僧說空有一言散盡波羅夷再禮渾除犯輕垢


功成積刧印文端不是南山得恐難眼覩數重金色潤手擎一片玉光寒鍊時百火精神透藏處千年瑩彩完定果熏心真祕密正心莫作等閒看


西方大聖號迦文接物垂慈世所尊常願進修增妙果庶幾饒益在黎元


三皇掩質皆歸土五帝潛形已化塵夫子域中誇是聖老君世上亦言真理軀祇見空遺塚何處將身示後人唯有吾師金骨在曾經百鍊色長新


大聖釋迦文虛空等一塵有求皆赴感無剎不分身玉瑩千輪在金剛百鍊新我今恭敬禮普願濟羣倫

