大藏經補編數位版, No. 144 祖堂集


摧殘枯木倚青林，幾度逢春不變心。樵客見之猶不顧，郢人那更苦追尋！


短短一尺餘，纖纖覆綠草。不知何世人，得見此松老。


我有一寶琴，寄在曠野中。不是不解彈，未有知音者。


我路碧空外，白雲無處閑。世有無根樹，黃葉送風還。


學道蒙師指卻閑，無中有路隱人間。時人盡講千經論，一句臨時下口難。


萬般施設不如常，又不驚人又久長。如常恰似秋風至，無意涼人人自涼。


進道先須立自身，直交行處不生塵。真僧不假俱嚴室，到處無心即在人。參尋玄道莫因修，學處須教皂白分。千聖從來無異路，忘緣機智有多聞。未了之時親遍禮，不應端坐守清貧。直似羅睺行密行，豈如迦葉不聞聞。人若無心稱道情，識得無明道已明。人能弘道道能現，道在人中人自寧。

