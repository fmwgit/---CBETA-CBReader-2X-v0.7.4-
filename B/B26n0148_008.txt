大藏經補編數位版, No. 148 東坡禪喜集


我肉眾生肉。名殊體不殊。元同一種性。只是別形軀。苦惱從他受。肥甘為我須。莫教閻老判。自揣看何如。


君到高安幾日回。一時得藪舊塵埃。贈君一籠牢收取。盛取東軒長老來。


東軒長老未相逢。已見黃州一信通。何必揚眉資目擊。須知千里事同風。


東軒只似虗空樣。何處人家籠解盛。縱使盛來無處著。雪堂自有老師兄。


擔頭挑得黃州籠。行過圓通一笑開。卻到山前人已寂。亦無一物可擔回。


大士何曾有生死。小儒底處覓竆通。偶留一吷千山上。散作人間萬竅風。

