大藏經補編數位版, No. 2 華嚴經疏論纂要(第47卷-第85卷)

一切知見無上尊 其身普放大光明 照耀彼諸無量土 悉使眾生獲安樂


天上人間一切處 悉現無等妙莊嚴 以從如來功德生 令其見者樂佛智


若有眾生心下劣 為彼演說聲聞行 若心明利樂辟支 則為彼說中乘道
若有慈悲樂饒益 為說菩薩所行事 若有最勝智慧心 則示如來無上法
譬如幻師作眾事 種種形相皆非實 菩薩幻智亦如是 雖現一切離有無


菩薩無量百千億 俱時踊在虛空住 以過諸天上妙供 供養說中最勝者


大自在王自在天 悉共同心喜無量 各以種種眾供具 供養甚深功德海


復有天女千萬億 身心歡喜悉充徧 各奏樂音無量種 供養人中大導師


是時眾樂同時奏 百千萬億無量別 悉以善逝威神力 演出妙音而讚歎


如是美音千萬種 歌讚佛已默然住 解脫月言今眾淨 願說九地所行道


