大藏經補編數位版, No. 192 釋文紀


漫漫心火冥冥世流論生若寄喻死如休三明未了十智難周盡纏癡愛豈離瘡疣敬仰鷄足恭聞鷲頭斯風可羨其路可由我開梵宇面壑臨丘我圖靈蹟果植因修兼金畵繢泐石彫鎪連雲出沒泄雨沈浮經行松磴禪坐蕙樓澗風長瀉崖溜懸抽花臺似雪夏室疑秋名僧宴息勝侶薰修三乘謂筏六度為舟金幢合葢寶駕驅輈地祗來格天眾追游五時無爽七處相侔辭題翠琰字勒銀鉤賢乎樂餌過客宜此碑經唐會昌毀廢後已曾重立至今其石斷缺文字訛隱寺主僧契先購石依本寫之　康定元年三月十七日鐫立　地云一作地之藥草作草藥猛虎作狼虎行踐作行踪無意作無立布影作抽影之徒作之僧玄虛作虛玄京師作京華經論作三論菩薩作廾卅禪堂作禪室畵繢作繢畵


灼爍金莖崔嵬銀表翔鶤仰翥威鳳靈矯木密連香泥繚繞日圖檐外荷披棟杪翠落隂虬珠填陽鳥高僧累萃碩學滋多弘宣方等博綜圍陁皆傷寸晷竝悟尺波式旌鏤碣無待雕戈標年剎土比數恒河


屑屑人世大千欲流心火意樹身田老驚靈籥孔惜逝川三空莫辨二諦何詮佛日初照慈雲不偏秋露寂滅莫繫悠然


百世之上百世之下含章隱璞明真照假空行已無希音和寡不有耆德誰其繼者朗月靈懸高風獨寫


四聰睿后萬行了因運光玉鏡道茂金輪爰構靈剎地迹重闉迎風雲表承露天津飛甍累棟嶙峋護持七眾警衛百神籌銷草木刼盡沙塵支提永固福業恒新變易東海長久北辰


如花譬象若火疑龍毫光此遇法相今逢眸雲齒雪月貌金容大僊下降避席為恭


鳧氏之匠狃陽之銅圖鑄鑮刻獸鎸蟲聲飛雪裏韻切脣中遙符玉律遠雜金風朝驚鷲嶺夜動龍宮冀憑慧業冥感神功百非洗蕩萬善招通長如五淨永證三空


篆間鎔刻欒上雕聲齊法鼓響逸鳴楗舟移巨壑火壞初禪


海岸相傳香流大千不吹自轉將銷更燃縈空雜霧散迥飛煙還符戒品薰修福田


池中寶花葉覆金沙逆風氣亂映水灮斜散由天女賣乃王家若生心樹願結因牙


寶燈夜開影徧花臺煙抽細燄燼落輕灰珠慙色並月恥灮來一明暗室若遣塵埃影一作灮


金幡化成搖蕩相明留無定影散乃俱輕灮分紺殿采布香城恒知自轉福與之生並藝文類聚


峩峩王舍國鬱鬱靈竹園中有神化長空觀體善權私呵晞灮景豈識真迹端恢恢道明玄解發至神懽飄忽凌虛起無云受慧難


迹超十二燒戒由三昧成賢行極妙住道志慧以明九本既殊動四禪不同冥淵哉不起滅始自無從生借問道氣倫安測泥洹靈

