大藏經補編數位版, No. 88 古今圖書集成選輯（下）


了觀四大因根性何所有妄計苟不生是身孰休咎色聲何謂客陰界復誰守徒言蓮花目豈惡楊枝肘既飽香積飯不醉聲聞酒有無斷常見生滅幻夢受即病即寔相趨空定狂走無有一法真無有一法垢居士素通達隨宜善抖擻牀上無氈臥鍋中有粥否齋時不乞食定應空潄口聊持數斗米且救浮生朽


一興微塵念橫有朝露身如是覩陰界何方置我人礙有固為主趣空寧捨賓洗心詎懸解悟道正迷津因愛果生病從貪始覺貧色聲非彼妄浮幻即吾真四達竟何遣萬殊安可塵胡生但高枕寂寞與誰鄰戰勝不謀食理齊甘負薪予若未始異詎論疎與親


浮空徒漫漫汎有定悠悠無乘及乘者所謂智人舟誰捨貧病域不疲生死流無煩君喻馬任以我為牛植福祠迦葉求仁笑孔丘何津不鼓櫂何路不摧輈念此聞思者胡為多阻修空虛花聚散煩惱樹稀稠滅相成無記生心坐有求降吳復歸蜀不到莫相尤


儂家真箇去公定隨儂否著處是蓮花無心變楊柳松龕藏藥裹石唇安茶臼氣味當共知那能不攜手


古樹少枝葉真僧亦相依山木自曲直道人無是非手持維摩偈心向居士歸空景忽開霽雪花猶在衣洗然水谿晝寒物生光輝


病耳蚊過似走雷杖行猶怯步難回一舠白水牽愁斷兩束黃香拭淚開了悟世緣容直往徘徊夢影或雙來遠公自看蓮花漏無復宗雷過講臺


首斷故應無斷者冰銷那復有冰知主人若苦令儂認認主人人竟是誰


有主須還更有賓不如無鏡自無塵只從半夜安心後失却當年覺痛人


叢林真百丈法嗣有橫枝不怕石頭路來叅玉版師聊憑柏樹子與向籜龍兒瓦礫猶能說此君那不知


多羨王居士心閒事事幽山從天末見江近枕邊流春囿千葩秀霜林百果收更能窮物理濠上看魚遊


地占松江勝為園不種瓜幽深清磬響高下石欄斜花密蜂隨蝶林深雀啅蛇勝如摩詰畵不是季鷹家


霜落川原淡風高木葉丹雲垂千頃白月墮一江寒禮佛因成塔焚香旋築壇竹聲過小院雜珮響珊珊


仕也邦為瑞歸歟世作程人間金粟去天上玉樓成慧劍無纖缺冰壺徹底清春風濲水路孤月照雲明


寂寂柴關晝不開虛簷獨步意徘徊百年素業南柯夢一寸丹心古鼎灰野老相過聊問訊溪禽近啄不驚猜好奇誰是劉公子肯為揚雄載酒來


烏巾年少歸何處陵谷依然世相移上天下地鶴一隻還在人間人不知


碧池流水綠潺潺高下樓臺紫翠間阮籍才華勝南族謝安清致滿東山標名花塢鸚爭道集句桃符鹿守關灑掃園丁今白髮秋翁化鶴幾時還


慈悲為雨法為航心是蓮華性是香靜裏功夫些子力閑中識論許多長提攜一氣通金界顛倒三車運玉漿笑把明珠閑玩弄眉間萬丈白毫光


自從悟得真如理今古空談善有因撒手往來還是我點頭問訊屬何人安閒常樂勝中勝自在頻觀身外身大笑西來緣底事等閒識破便休論

