大藏經補編數位版, No. 87 合訂天台三聖二和詩集

貌悴形枯 布裘弊止 出言成章 諦實至理
凡人不測 謂風狂子 時來天台 入國清寺
徐步長廊 呵呵撫指 或走或立 喃喃獨語
所食廚中 殘飯菜滓 吟偈悲哀 僧俗咄捶
都不動搖 時人自恥 作用自在 凡愚難值
即出一言 頓祛塵累 是故國清 圖寫儀軌
永劫供養 長為弟子 昔居寒山 時來兹地
稽首文殊 寒山之士 南無普賢 拾得定是
聊申讚歎 願超生死



稽首三聖。楚石石樹。三聖去遙。楚石已逝。五百年來。聲韻幾墜。唯我石翁。唱導末世。繼寒拾風。承豐干智。追挽古音。筆花生瑞。黃海天台。去來何處。文殊古院。國清破寺。短句長謌。不落文字宸生何緣。得聞開示。廣陵道上負笈隨侍。每見揮毫因錄編次。合刻流通。永傳盛事。曰三曰五。是一是二。請著眼看。快追雲駛。


若人何鄉何姓氏。隋季唐初毫傑士。屠龍技癢無所施。東守西征徒萬里。天厭荒淫羖君。大地山河移姓李。滿眼清賢登廟堂。書生分合山林死。朅來寒山三十年。不堪回首紅塵市。遊戲千巖萬水間。駕言足躡龜毛履。不飢不采山中薇。渴來只飲山中水。風瓢戞擊惱幽懷。移家屢入深雲裏。貧衣縷足風霜。不礙寒潭瑩無滓。時訪豐干看拾公。漠外形骸忘爾汝。擾擾人寰螘慕羶。哂然一笑寒生齒。擬將大筏渡迷津。咳唾煙雲生筆底。銀鉤灑灑落巖阿。至今護守煩山鬼。世無相馬九方臯。但從肥瘦求形似。詩成眾口浪雌黃。往往視之為下俚。近來一二具眼人。頗憐名字遺青史。雲袞霞纓妙語言。謂與騷章無異旨。寥寥千載無人知。偶逢知者惟如此。


知與不知於我乎何與。此其所以得為寒山子。


富哉三聖詩。妙處絕言迹。擬之唯法燈。和之獨楚石。十虛可銷殞。一字難改易。灌頂甘露漿。何人不蒙益。


有人兮山陘。雲袞兮霞纓。秉芳兮欲寄。路漫兮難征。心惆悵兮狐疑。蹇獨立兮忠貞。


重巖我卜居。鳥道絕人跡。庭際何所有。白雲抱幽石。住兹凡幾年。屢見春冬易。寄語鐘鼎家。虛名定無益。寒山


我讀寒山詩。虛空尋鳥跡。誰能橫點頭。獨有松下石。一字不可加。千金豈能易。捧心學西子。取笑非求益。楚石


乘霞入塢深。蒼苔幻成跡。笑看牧牛子。空山樵老石。畢竟牛何歸。石頭不可易。花草總忘言。此中誰損益。石樹


凡讀我詩者。心中須護淨。慳貪繼日廉。諂曲登時正。驅遣除惡業。歸依受真性。今日得佛身。急急如律令。寒


身將枯木同。心與蓮華淨。萬善無異途。千邪皆稟正。不離文字相。不即真如性。浩浩天地間。咸遵法王令。楚


秋空潔如洗。我念歸真淨。山高絕世緣。樹影忘偏正。林氣養素懷。天香適野性。記將今日期。鴻雁來時令。石


可笑寒山道。而無車馬蹤。聯溪難記曲。疊嶂不知重。泣露千般草。吟風一樣松。此時迷徑處。形問影何從。寒


寒山不可見。石上訪遺蹤。木屐藏何處。華臺隔幾重。溪流深夜月。樹老舊時松。可歎閭丘子。栖栖失所從。楚


林中常獨步。幽徑絕人蹤。直上身孤險。迴看山萬重。瘦藤牽古樹。破衲照青松。長憶寒巖子。追之安所從。石


欲得安身處。寒山可長保。微風吹幽松。近聽聲愈好。下有斑白人。喃喃讀黃老。十年歸不得。忘卻來時道。寒


人命呼吸間。榮華定難保。不如天台去。山水清且好。江月長近簷。松風可娛老。胡為逐名利。來往紅塵道。楚


亂離何足畏。慧命須勤保。泉石固幽深。隨緣納亦好。偶爾住民房。且學棲賢老。塵市即山居。觸處無非道。石


吾心似秋月。碧潭清皎潔。無物堪比倫。教我如何說。寒


莫比心如月。秋霜亦非潔。諸來參學人。試聽虛空說。楚


小鐺煮日月。泉水何高潔。毛髮生光明。草木豈無說。石


山中何太冷。自古非今年。沓嶂恆凝雪。幽林每吐煙。草生芒種後。葉落立秋前。此有沈迷客。窺窺不見天。寒


昨向山中住。不知今幾年。巖高長隱日。樹密但藏煙。策杖遊峰頂。飛禽過我前。澄潭深萬丈。徹底是青天。楚


高巖託老骨。不必問何年。世事付朝露。人情任暮煙。神搖落後。意在發生前。流水杳然去。桃花笑碧天。石


城中蛾眉女。珠珮何珊珊。鸚鵡花前弄。琵琶月下彈。長歌三月響。短舞萬人看。未必長如此。芙蓉不耐寒。寒


東鄰嬌小女。芳意未闌珊。眉似初三月。琴能再四彈。頻來花下坐。自向鏡中看。不料傷春死。瓊樓夜夜寒。楚


十五西鄰女。金璫玉珮珊。嬌姿依水見。素指把花彈。老大誰為惜。虛無只自看。枯形向壁坐。萬古流蒼寒。石


俊傑馬上郎。揮鞭指柳楊。謂言無死日。終不作梯航。四運花自好。一朝成萎黃。醍醐與石蜜。至死不能嘗。寒


誰家遊冶郎。白馬繫垂楊。卻引如花妓。同登載酒航。春風弄水碧。落日映山黃。忽掩泉臺路。珍羞不得嘗。楚


征夫如敗葉。驕子等枯楊。吾豈逐戎馬。自然浮野航。梅花方丈白。橘柚洞庭黃。反笑風塵者。曾將此味嘗。石


欲向東巖去。于今無量年。昨來攀葛上。半路困風煙。徑窄衣難進。苔粘履不前。住兹丹桂下。且枕白雲眠。寒


住久都忘世。春深始覺年。山花紅似火。野草碧如煙。月落澄潭裏。雲生疊嶂前。時時敲鐵磬。驚動老龍眠。楚


河圖未下點。此際是何年。至靜立山水。無端起瘴煙。紛紜成太古。寂寞置當前。不覺春風至。吳蠶三月眠。石


巖前獨靜坐。圓月當天耀。萬象影現中。一輪本無照。廓然神自清。含虛洞玄妙。因指見其月。月是心樞要。寒


心如大圓鏡。萬象同輝耀。本淨非琢磨。元明不隨照。于中有得失。向上無玄妙。打破此鏡來。吾人云甚要。楚


心與境絕滓。身與山爭耀。身心無異論。水月互相照。於此悟尋常。何必譚玄妙。玄妙則不無。真機非至要。石


吾家好隱淪。居處絕囂塵。踐草成三徑。瞻雲作四鄰。助歌聲有鳥。問法語無人。今日婆娑樹。幾年為一春。寒


白石照清淪。幽棲遠俗塵。山高雲作頂。地僻虎為鄰。縱有長生理。終無不死人。蟠桃花果熟。知是幾番春。楚


所思若沈淪。聖解亦成塵。得到孤峰頂。方超萬壑鄰。法忘不立我。我盡自無人。滿眼天花落。融融大地春。石


琴書須自隨。祿位用何為。投輦從賢婦。巾車有孝兒。風吹曝麥地。水溢沃魚池。常念鷦鷯鳥。安身在一枝。寒


形將影自隨。行與止誰為。始富張車子。終窮蔡克兒。才高鸚鵡賦。地絕鳳凰池。可信陽春力。難回朽木枝。楚


舉橈波自隨。靜坐但無為。快織追雲使。憑凌歌水兒。莫遲花兩岸。須聽月分池。此意向誰說。江頭鳥坐枝。石


弟兄同五郡。父子本三州。欲驗飛鳧集。須旌白兔遊。靈瓜夢裏受。神橘座中收。鄉國何迢遞。同魚寄水流。寒


青春開上苑。白日照神州。出就都人飲。行陪國士遊。馬驕晴更躍。花豔暮還收。老去空惆悵。河聲西北流。楚


茅蓬地十尺。廣大過皇州。蒙眼入孤定。橫身縱四遊。圖書一枕載。世界半竿收。若問此中意。黃河水逆流。石


一為書劒客。三遇聖明君。東守文不賞。西征武不勳。學文兼學武。學武兼學文。今日既老矣。餘生不足云。寒


磊落夔龍士。聰明堯舜君。黃扉論大道。紫塞樹奇勳。食肉封侯骨。經天緯地文。北邙山下路。到此漫云云。楚


少有屠龍劒時艱未遇君。自從立志節。無復論功勳。土壁霜分色。蓬窗雪照文。徘徊獨長嘯。情理為誰云。石


莊子說送終。天地為棺槨。吾歸此有時。唯須一幡箔。死將餧青蠅。弔不勞白鶴。餓著首陽山。生廉死亦樂。寒


天下白玉棺。人成黃金槨。送終無貴賤。未可笑織箔。不死丁令威。千年化為鶴。莊生喻髑髏。何用南面樂。楚


勘破未生前。那用天為槨。生不重千金。死奚貴一箔。不打嘉州象。便跨華亭鶴。無喜亦無瞋。何苦亦何樂。石


人問寒山道。寒山路不通。夏天冰未釋。日出霧朦朧。似我何由屆。與君心不同。君心若似我。還得到其中。寒


只道山無路。那知處處通。澗泉聲滴瀝。雲月影朣朧。上下千尋峻。東西四面同。谷神呼輒應。非在有無中。楚


峰遠若無色。歌來徑別通。白泉黃葉溜。疎樹薄烟朧。入壑探奇異。登巔觀大同。寒山招我去。謌嘯月明中。石


天生百尺樹。剪作長條木。可惜棟梁材。拋之在幽谷。年多心尚勁。日久皮漸禿。識者取將來。猶堪拄馬屋。寒


何處好園林。此中多樹木。擎天要一柱。匠者入空谷。歲久霜霰繁。根深枝葉禿。棄之不肯收。無以成我屋。楚


世如破漏船。身似無根木。船破須高岸。人老宜深谷。水流岸已非。葉落山頸禿。積雪送溪涯。寒林露茅屋。石


驅馬度荒城。荒城動客情。高低舊雉堞。大小古墳塋。自振孤蓬影。長凝拱木聲。所嗟皆俗骨。仙史更無名。寒


寒食向西城。其誰不慘情。白楊千萬葉。青草兩三塋。再聽流泉語。如聞慟哭聲。焉知有死日。爭利復爭名。楚


垂首望孤城。荒煙生慘情。玄雲迷故國。黃葉覆新塋。不見人顏色。時聞野哭聲。嗟哉負心者。徒涴一生名。石


鸚鵡宅西國。虞羅捕得歸。美人朝夕弄。出入在庭幃。賜以金籠貯。扃哉損羽衣。不如鴻與鵠。颻颺入雲飛。寒


金籠鎖鸚鵡。鸚鵡苦思歸。既失煙霞伴。徒傷錦繡幃。臨風吐音響。對月理毛衣。若得君恩放。還尋隴樹飛。楚


乾坤一籠耳。人鳥將何歸。安得恃金粟。而終依錦幃。扶搖仍御氣。歌舞謾褰衣。我志不覊落。蓬蓬空外飛。石


玉堂掛珠簾。中有嬋娟子。其貌勝神仙。容華若桃李。東家春霧合。西舍秋風起。更過三十年。還成甘蔗滓。寒


翩翩馬上郎。借問誰家子。賤妾有高樓。須君駐行李。雞鳴北斗斜。鴉噪東方起。君意終別離。妾身在泥滓。楚


垂楊繫畫舫。水影照西子。色豔比夭桃。命澀如苦李。長歌絲竹交。短舞山雲起。爭望謂神仙。須臾成穢滓。石


父母經營多。田園不羨他。婦搖機軋軋。兒弄口。拍手催花舞。搘頤聽鳥歌。誰當來歎賀。樵客屢經過。寒


田舍苦無多。荒來亦任他。草深蟲唧唧。林密鳥。野老攜壺至。山童拍手歌。幽棲自可樂。百歲等閒過。楚


華士硯田多。山僧甘讓他。真文毋甚解。閒話不勞。露滴花含笑。風來鳥帶歌。日長無事做。但看白雲過。石


家住綠巖下。庭蕪更不芟。新藤垂繚繞。古石豎巉巖。山果獼猴摘。池魚白鷺銜。仙書一兩卷。樹下讀喃喃。寒


有美千般草。無令一樣芟。深林常積雪。別洞近寒巖。碧樹雲相補。青山日半銜。不知何所說。幽鳥語喃喃。楚


野草當鋤去。邪書逞筆芟。清風涼夏木。紫氣蒸寒巖。松晝雲初合。花明鳥獨銜。丹經無句讀。諷誦口喃喃。石


四時無止息。年去又年來。萬物有代謝。九天無朽摧。東明又西暗花落復花開。惟有黃泉客。冥冥去不回。寒


春秋更代謝。暑往即寒來。一雨野花落。多風林木摧。方看朝霧擁。歘見暮雲開。少小顏如玉。而今喚得回。楚


節序何為者。盛衰迭往來。月光不云去。花影暗相摧。小定香初刻。微吟鐘乍開。此時清興在。茗味舌端回。石


歲去換愁年。春來物色鮮。山花笑綠水。巖樹舞青煙。蜂蝶自云樂。禽魚更可憐。朋遊情未已。徹曉不能眠。寒


今日是何年。東風碧草鮮。山晴還起霧。水暖復生煙。鳥語如相問。花枝豈自憐。野人無個事。高枕石頭眠。楚


深山不記年。花草逐時鮮。瘦竹常穿月。高松不綴煙。白雲容我。破衲豈入憐。嘯傲孤峰頂青燈影獨眠。石


手筆太縱橫。身材極魁偉。生為有限身。死作無名鬼。自古如此多。君今爭奈何。可來白雲裏。教你紫芝歌。寒


堂堂七尺軀。所學尤奇偉。每著古衣冠。不怕閒神鬼。達少窮困多。有材如命何。將琴換美酒。痛飲且高歌。楚


苟無諂曲心。才氣自高偉。靦顏命為人。搖脣慣說鬼。彌天此輩多。正法將如何。伎倆有時盡。奚用桃符歌。石


粵自居寒山。曾經幾萬載。任運遯林泉。棲遲觀自在。巖中人不到。白雲常靉靆。細草作臥褥。青天為被蓋。快活枕石頭。天地任變改。寒


人生一世間。俯仰惟覆載。去者日已多。曾無故人在。思之氣鬱律。感彼雲靉靆。高岸竟為谷。新松俄偃葢。百年能幾時。虛空終不改。楚


但了目前事。無論千百載。勞勞聖人心。敬之儼然在。日月自光華。雲霞自靉靆。恢恢大地中。那許微塵葢。俗眼縱遷流。至道何曾改。石


有一餐霞子。其居諱俗遊。論時實蕭爽。在夏亦如秋。幽澗常瀝瀝。高松風颼颼。其中半日坐。忘卻百年愁。寒


山林有何好。每愛此中遊。江月白如晝。海風涼似秋。柴門向悄悄。樹葉風颼颼。寄語貂蟬客。可來消汝愁。楚


道人有深意。山水恣夕遊。霜靜葦色苦。月高松陰秋。鳥歸花亦睡。風定葉還颼。此意有誰解。江天釋我愁。石


妾家邯鄲住。歌聲亦抑揚。賴我安隱處。此曲舊來長。既醉莫言歸。連日未央。兒家寢宿處。繡被滿銀牀。寒


趙女發清唱。聽之聲激揚。臨風奏此曲。曲短意何長。夫壻出不歸。峩冠朝未央。焉知秋夜永。明月照空牀。楚


娥娥燕趙女。夫壻客荊揚。獨處思激楚。短歌不能長。引聲有時盡。含意殊未央。風月吹向夕。羅羅照人牀。石


快搒三翼舟。善乘千里馬。莫能造我家。謂言最幽野。巖穴深嶂中。雲雷竟日下。自非孔丘公。無能相致者。寒


自從開闢來。此地無車馬。而有聖道場。深山連曠野。人生百年間。日照四天下。誰是金石姿。常存不亡者。楚


萬派須歸宗。快會越天馬。如人拘小竇。忽然見大野。亦猶三藏文。一時悟言下。言下事如何。不是之乎者。石


智者君拋我。愚者我拋君。非愚亦非智。從此繼相聞。入夜歌明月。侵晨舞白雲。焉能住口手。端坐鬢紛紛。寒


堆錢向百屋。我固不如君。一道清虛理。知君亦不聞。下方陰有雪。絕頂晝無雲。未息塵勞苦。誰儂為解紛。楚


世無知我者。而常懷此君。此君久默然。而我亦無聞。丈室懸紅日。臥牀生綠雲。山光交四壁。心境絕塵紛。石


茅棟野人居。門前車馬疎。林幽偏聚鳥。溪闊本藏魚。山果攜兒摘。臯田共婦鉏。家中何所有。唯有一牀書。寒


可愛白雲居。長年與世疎。花殘無戲蝶。水靜足遊魚。野樹行堪倚。園葵懶不鉏。茅簷風雨過。飄濕案頭書。楚


四照蘆花居。隔簾天影疎。分飡餉野鶴。科樹蔭家魚。堤窄祇容履。坡閒好學鋤。此身山水鏡。几席不留書。石


登陟寒山道。寒山路不窮。溪長石磊磊。澗闊草濛濛。苔滑非關雨。松鳴不假風。誰能超世累。共坐白雲中。寒


地遠心逾寂。情忘理自窮。水聲常浩浩。嵐氣正濛濛。永夜猿啼月。無時虎嘯風。纖塵遣未盡。不可住山中。楚


丘壑探無盡。臥謠意莫窮。短筇分翠靄。孤笠入空濛。松靜暗如雨。竹深涼欲風。此時聞亦寂。人在葉聲中。石


六極常嬰困。九維徒自論。有才遺草澤。無藝閉蓬門。日上巖猶暗。煙消谷尚昏。其中長者子。個個總無裩。寒


何由傾我意。不得與君論。一悟天真佛。長拋火宅門。風霜令鬢改。利欲使心昏。頗憶阮生傳。危哉蝨處裩。楚


心已同灰冷。更將何事論。世塵緣有路。吾道卻無門。泉響能清惑。山光可滌昏。笑思地日。無袴又無裩。石


白雲高嵯峨。綠水蕩潭波。此處聞漁父。時時鼓棹歌。聲聲不可聽。令我愁思多。誰謂雀無角。其如穿屋何。寒


青嶂鬱嵯峨。潺湲流水波。林間無雀噪。谷口聽鶯歌。回首暮雲合。向人秋意多。秦皇與漢武。千古恨如何。楚


筆峰太峨峨。潭水清無波。上下隔千里。漁樵互答歌。歌從何處接。聽者不能多。祇有無耳人。聞之將奈何。石


杳杳寒山道。落落冷澗濱。啾啾常有鳥。寂寂更無人。淅淅風吹面。紛紛雪積身。朝朝不見日。歲歲不知春。寒


閒行芳樹下。卻坐小谿濵。白日又長夜。黃泉多故人。悠悠前後事。擾擾死生身。借問東溟水。乾來幾度春。楚


崒崒高峰頂。泠泠淺水濵。飄飄雲似鳥。磊磊石如人。白白梅花骨。青青蒲葉身。悠悠世外曲。句句和陽春。石


少年何所愁。愁見毛白。白更何所愁。愁見日逼迫。移向東岱居。配守北邙宅。何忍出此言。此言傷老客。寒


遙見川上花。朱朱兼白白。開落不暫停。寒暑相催迫。宿草生故墳。垂楊映新宅。新宅能幾時。百年如過客。楚


不忍賦東園。桃紅兼李白。方兹朝露榮。倏為秋霜迫。轉眼飛觴地痛心改墓宅。人生聚沫間。誰是千年客。石


聞道愁難遣。斯言謂不真。昨朝始趁卻。今日又纏身。月盡愁難盡。年新愁更新。誰知席帽下。元是昔愁人。寒


遣愁愁不去。認愁愁不真。誰知遣愁者。正是自愁身。身貌年年改。愁端日日新。無愁亦無喜。方見本來人。楚


學道莫乾苦。疑情須發真。掃開千件事。拌此一生身。秋去黃花盡。春來綠葉新。靜中觀物理。何者可愁人。石


兩龜乘犢車。驀出路頭戲。一蠆從傍來。苦死欲求寄。不載爽人情。始載被沈累。彈指不可論。行恩卻遭刺。寒


道傍多大樹。樹下羣兒戲。上有一蟬鳴。不知身是寄。螳螂來捕之。未免黃雀累。黃雀被蟬射。哀哉作詩刺。楚


融風吹白沙。萬物各遊戲。老蚌出潛波。肉張沙上寄。彼饞鷸鳥來。持啄身兼累。漁父坐而收。乃為季子刺。石


三月蠶猶小。女人來采花。隈牆弄蝴蝶。臨水擲蝦。羅袖盛梅子。金鎞挑筍芽。鬬論爭物色。此地勝余家。寒


五月南塘路。芙蓉正作花。朱門蔭楊柳。綠水鳴蝦。冷浸金盆果。濃烹石鼎芽。此中可避暑。修竹繞吾家。楚


南陌採桑女。紅裳出眾花。朔風看戴勝。兆雨聽蝦。茗點楊花莢。蔬烹蕨草芽。尋常生計好。稱是野人家。石


東家一老婆。富來三五年。昔日貧於我。今笑我無錢。渠笑我在後。我笑渠在前。相笑儻不止。東邊復西邊。寒


富謂無貧日。貧思有富年。由來人作鬼。枉用紙為錢。白骨深泥下。青苔古墓前。虛空猶可料。生死莫知邊。楚


人富愁貧日。吾貧如富年。萬峰隨分住。不用一文錢。澗水茅檐下。巖花竹檻前。寒來可曝背。暑氣坐涯邊。石


富兒多鞅掌。觸事難祇承。倉米已赫赤。不貸人斗升。轉懷鈎距意。買絹先揀綾。若至臨終日。弔客有蒼蠅。寒


人心常不足。此事古相承。富欲身千歲。官貪日九升。黃泉葬白骨。粉字寫紅綾。酒肉陳高座。徒悲一聚蠅。楚


愚夫做家業。念念子孫承。取利必高等。收租加大升。廩盈愁絕食。箱滿歎無綾。勞碌為牛馬。屍牀弔臭蠅。石


余曾昔覩聰明士。博達英靈無比倫。一選嘉名喧宇宙。五言詩句越諸人。為官治化超先輩。直謂無能繼後塵。忽然富貴貪財色。瓦解冰消不可陳。寒


六個兒郎同作伴。千般藝術更無倫。是非強要分清濁。聲色徒然立我人。只道朱顏長滿鏡。那知碧海會飛塵。可憐掩泣華堂後。縱有笙歌不可陳。楚


裁詩補衲舊和新。體致從來重五倫。翻憶聖皇形似獸。詎知貪吏面如人。恩辜愛日龍文錫。名涴秋風馬矢塵。遮莫生前忙悔過。森羅殿上恐難陳。石


白鶴銜苦花。千里作一息。欲往蓬萊山。將此充糧食。未達毛摧落。離羣心慘惻。卻歸舊來巢。妻子不相識。寒


十年不相見。彼此無消息。待雁雁不來。釣魚魚不食。天長關塞遠。佇立空悽惻。縱有一封書。何由寄親識。楚


崑崙有大鵬。一舉萬里息。剛風壯其威。小人肥其食。佛示無緣慈。午齋先憫惻。羽毛成世界。彼此不相識。石


慣居幽隱處。乍向國清中。時訪豐干老。仍來看拾公。獨回上寒巖。無人話合同。尋究無源水。源窮水不窮。寒


天台國清寺。古木亂泉中。此地橫千嶂。何人識二公。雲形旦暮改。石色古今同。須信這箇意。推尋無有窮。楚


誦詩幽澗上。遺響白雲中。瀟灑寒山子。規模楚石公。言詮非有異。神解將無同。信手揮毫處。層巒水不窮。石


生前太愚癡。不為今日悟。今日如許貧。總是前生做。今生又不修。來生還如故。兩岸各無船。渺渺應難渡。寒


迷是悟中迷。悟是迷中悟。迷悟非兩塗。皆由一心做。心源常湛寂。從本無住故。無住亦不立。生死海乃渡。楚


知迷即不迷。求悟便難悟。但看日用時。祇貴無心做。無心做甚麼。清淨本然故。迷悟雲盡開。片花流野渡。石


璨璨盧家女。舊來名莫愁。貪乘摘花馬。樂搒采蓮舟。膝坐緣熊席。身披青鳳裘。哀傷百年內。不免歸山丘。寒


朱門年少妾。白髮老來愁。竟作商人婦。長隨賈客舟。花殘始春釀。霜隕未冬裘。歎息風波裏。何時返舊丘。楚


長干有蕩婦。妖麗不知愁。爭試都中馬。頻乘江上舟。璫鳴珠翠襪。袖倚鷫霜裘。旦暮風流盡。煙埋骨一丘。石


氐眼鄒公妻。邯鄲杜生母。二人同共老。一種好面首。昨日會客場。惡衣排在後。只為著破裙。喫他殘。寒


飛雉感故兒。掇蜂念前母。焉知采桑人。正恨飛蓬首。坎坷一生中。崢嶸千載後。真金去砂礫。嘉饌輕。楚


昔日淮陰侯。一飡寄漂母。卒與三傑參。次列元功首。醉飽雲夢前。笑譚鐘室後。不如平等人。窮老喫糖。石


獨臥重巖下。蒸雲晝不消。室中雖暡靉。心裏絕喧囂。夢去遊金闕。魂歸度石橋。拋除鬧我者。歷歷樹間瓢。寒


路出危峰上。春深雪未消。獨行形問影。枯坐寂忘囂。玉立千尋剎。金飛百尺橋。須臾雲歘起。化作雨飜瓢。楚


高巖積空翠。極古未曾消。石迸泉云靜。雲開樹不囂。神遊國清寺。夢坐石梁橋。得句笑無筆。臨崖刻木瓢。石


夫物有所用。用之各有宜。用之若失所。一闕復一虧。圓鑿而方枘。悲哉空爾為。驊驑將捕鼠。不及跛猫兒。寒


虛心待萬物。無適而不宜。待物苟有心。紛然成與虧。千峰若菡萏。孰是雕鎪為。將欲究根本。問取石女兒。楚


於心何所好。制用但隨宜。責己應長損。與人勿暫虧。即名超有漏。不啻證無為。如是心持遠。真成作者兒。石


誰家長不死。死事舊來均。始憶八尺漢。俄成一聚塵。黃泉無曉日。青草有時春。行到傷心處。松風愁殺人。寒


榮枯有定分。修短未嘗均。匕首生衽席。旄頭沒戰塵。清宮不畏暑。陋巷豈知春。一去無回日。驪山殉葬人。楚


工夫如病瘧。寒曝未能均。暫爾破凡見。依然臥法塵。野村花落晚。荒塚草為春。此景君須悟。這回可示人。石


驑馬珊瑚鞭。驅馳洛陽道。自憐美少年。不信有衰老。白髮會應生。紅顏豈長保。但看北邙山。個是蓬萊島。寒


東西南北人。南北東西道。有往必有來。無生定無老。婚姻本相結。生死各不保。劫盡火洞然。誰論林與島。楚


蕭蕭華表門。薜蘿遮墓道。靈臺何所歸。枯骨不知老。狐魅雜相居。子孫安可保。其如頂後光。而照於林島。石


竟日長如醉。流年不暫停。埋著蓬蒿下。曉日何冥冥。骨肉消散盡。魂魄幾凋零。遮莫咬鐵口。無因讀老經。寒


風輪轉烏兔。不得須臾停。昨暮沈厚地。今晨出高冥。雪霜有肅殺。蘭艾俱飄零。人命若朝露。勸君尋佛經。楚


須彌繞日月。飛光肯暫停。此方夜如晝。彼土日云冥。彼土花將發。此方葉已零。世人何不曉。不讀雜華經。石


一向寒山坐。淹三十年。昨來訪親友。大半入黃泉。漸滅如殘燭。長流似逝川。今朝對孤影。不覺淚雙懸。寒


故人猶記面。相別未逾年。有恨成千古。無書達九泉。殯宮新草木。華屋舊山川。不見高堂會。空悲畫像懸。楚


莫問今何日花開又一年。山深如隔世。世險即重泉。過客草頭露。浮生萍在川。誰知峰頂月。無影直高懸。石


相喚采芙蓉。可憐清江裏。遊戲不覺暮。屢見狂風起。浪捧鴛鴦兒。波搖鸂鶒子。此時居舟楫。浩蕩情無已。寒


朝遊荷葉間。暮宿荷花裏。日落煙霧生。風來波浪起。妾歌采蓮曲。君唱結襪子。同蔕復同心。馨香殊未已。楚


我昔弄輕舟。泊在蘆花裏。靜看江紋生。坐到山月起。垂綸追玄真。凭橈笑船子。今讀寒山詩。浩浩情何已。石


垂柳暗如煙。飛花飄似霰。夫居離婦州。婦在思夫縣。各在天一涯。何時復相見。寄語明月樓。莫貯雙飛燕。寒


昔往桃作花。今歸雨成霰。扁舟隔江海。數夢還鄉縣。逝水去不回。故人難再見。欲五色絲。以繫孤飛燕。楚


人身小天地。寒涕如飛霰。皮裏載溪山。胸中藏郡縣。智人方寸施。肝膽萬里見。苟不本所從。茫茫梁上燕。石


有酒相招飲。有肉相呼喫。黃泉前後人。少壯須努力。玉帶暫時華。金釵非久飾。張翁與鄭婆。一去無消息。寒


前鬼擔屍來。後鬼欲奪喫。邀人證其虛。竟賴實語力。雖遭後鬼噉。復因前鬼飾。思量我是誰。從此輪迴息。楚


獸相食且惡。人類忍殘喫。殺子不充飢。賣身無氣力。恩情既斷絕。天理難遮飾。怨報影隨形。輪迴卒未息。石


可憐好丈夫。身體極稜稜。春秋未三十。才藝百般能。金羇逐俠客。玉饌集良朋。唯有一般惡。不傳無盡燈。寒


少年學弓劒。所向振威稜。碧海擒龍易。青山射虎能。長尋花作伴。儘用酒為朋。一旦佳城閉。其誰見漆燈。楚


偽儒談道學。狂氣似鋒稜。言大行偏寡。名華實未能。蜢蝗傷稻客。蛺蝶盜花朋。秋盡愁無緒。書窗拍晚燈。石


桃花欲經夏。風月催不待。訪覓漢時人。能無一個在。朝朝花遷落。歲歲人移改。今日揚塵處。昔時為大海。寒


富貴何日來。將少年待。少年忽復去。惟有白髮在。髮白歸九泉。須臾陵谷改。方當未足心。欲吸無窮海。楚


古道空郵亭。光陰安可待。故人去不還。知己無多在。秋柳寒風摧。紅顏霜鬢改。徘徊瞬息間。日又沈蒼海。石


我見東家女。年可十有八。西舍競來問。願姻夫妻佸。烹羊煮眾命。聚頭作婬殺。含笑樂呵呵。啼哭受殃決。寒


七十白頭人。娶妻年二八。婚姻既失時。意氣何由佸。豔婦不執刀。衰翁多被殺。夕陽在西山。好與兒女決。楚


南方無垢女。年歲登二八。龍藏獻明珠。寶生位已佸。豈如花柳淫。暗把英雄殺。旦暮入泉臺。妖魂受斷決。石


田舍多桑園。牛犢滿廐轍。肯信有因果。頑皮早晚裂。眼看消磨盡。當頭各自活。紙袴瓦作裩。到頭凍餓殺。寒


慎勿登權門。權門有覆轍。李斯遭族夷。蘇秦就車裂。多結他人怨。獨求自己活。小人不容誅。君子先去殺。楚


我看覆車人。方甦復蹈轍。良弓卒就夷。威骨終為裂。歷歷千劫中勞勞幾時活。如何不自珍。輾轉受誅殺。石


我見百十狗。個個毛鬇鬡。臥者樂自臥。行者樂自行。投之一塊骨。相與嘊喍爭。良由為骨少。狗多分不平。寒


貪夫計斗粟。怒髮上鬇鬡。志士心四海。惟憂道不行。鴟梟嚇腐鼠。返恐鵷雛爭。欲識曠蕩懷。悠然如水平。楚


青青梅柳巷。螳蜋勢鬇鬡。俄驚車轍聲。礫礫從傍行。不量些微力。鼓翅欲拒爭。前轍死無悔。後轍歎不平。石


極目兮長望。白雲四茫茫。鴟鴉飽腲腇。鸞鳳飢徬徨。駿馬放石磧。蹇驢能至堂。天高不可問。鷦鷯在滄浪。寒


萬古一相望。山川何渺茫。撫心兮躑躅。搔首兮徬徨。明月混泥滓。伯勞栖畫堂。賢人不見用。自古涕淋浪。楚


四望荒煙布。塵昏接混茫。人情安寢食。吾道歎徊徨。魑魅登高殿。鳳凰棲草堂。空山每念及。涕淚一浪浪。石


洛陽多女兒。春日逞華麗。共折路邊花。各持插高髻。髻高花匌帀。人見皆睥睨。別求摻摻憐。將歸見夫壻。寒


荒郊枯髑髏。舊日如花麗。對鏡寫蛾眉。教人梳鳳髻。嬌歌及豔舞。側立兼傍睨。一去不復還。冥冥泣其壻。楚


美婦街頭走。丰姿頗佳麗。火榴妒長裙。雲山挽新髻。三市蹁躚行。萬夫婉轉睨。一朝珠翠沈。誰肯為伊壻。石


春女衒容儀。相將南陌陲。看花愁日晚。隱樹怕風吹。年少從傍來。白馬黃金。何須久相弄。兒家夫壻知。寒


白日城東際。紅妝水北陲。尋春何處女。障面不勝吹。惹草縈羅帶。穿花避玉。風前立不語。此意有誰知。楚


何事東家女。尋春走四陲。繁花當路笑。弱柳任烟吹。蕩子青絲履。王孫白玉。無言聊一盼。意不恥人知。石


羣女戲夕陽。風來滿路香。綴裙金蛺蝶。插髻玉鴛鴦。角婢紅羅縝。閹奴紫錦裳。為觀失道者。鬢白心惶惶。寒


女伴踏春陽。名園百草香。雙飛憐翡翠。並立妒鴛鴦。柳細風吹面。花深露滴裳。暮歸如有失。閑夢亦驚惶。楚


山寺襯河陽。佳人燒願香。身光飛孔翠。步影動鴛鴦。草鬬合歡帶。花吹學舞裳。不知春夢短。老淚各愴惶。石


若人逢鬼魅。第一莫驚懼。捺硬莫采渠。呼名自當去。燒香請佛力。禮拜求僧助。蚊子叮鐵牛。無渠下觜處。寒


鬼是人所為。人正鬼亦懼。鬼若異於人。陰陽孰來去。明知心自驚。卻喚佛相助。瞋喜在面門。何曾離當處。楚


有客論無鬼。見鬼必惶懼。幼小讀中庸。切身不可去。孰令幽怪形。而借神明助。正直視吾心。若曹無立處。石


浩浩黃河水。東流長不息。悠悠不見清。人人壽有極。苟欲乘白雲。曷由生羽翼。唯當鬢時。行住須努力。寒


寒暑去復來。未知何時息。嘗聞古老說。天地有終極。螻蟻保一身。蠛蠓恃兩翼。人心苟不妄。本具大神力。楚


伊空立世界。旋轉無暫息。濁惡沈幽冥。清真歸太極。誰無三藏樞。皆具六經翼。文字縱筌蹄。此中寓道力。石


乘兹朽木船。采彼紝婆子。行至大海中。波濤復不止。唯齎一宿糧。去岸三千里。煩惱從何生。愁哉緣苦起。寒


向上無爺孃。向下無妻子。自語還自歌。獨行又獨止。人人我知識。處處吾鄉里。借問何以然。佛種從緣起。楚


將軍噴虎威。性命輕蘭子。遇敵若為休。交鋒不可止。枕戈守一隅。帶甲奔千里。眨眼死刀頭。來生再殺起。石


默默永無言。後生何所述。隱居在林藪。智境何由出。枯槁非堅衛。風霜成夭疾。土牛耕石田。未有得稻日。寒


先聖既有作。後賢可無述。如磨古銅鏡。塵去光自出。一念成佛人。飄風未為疾。現前不了悟。浮雲掩白日。楚


山水道之華。于予成著述。非天舌本窮。借我筆端出。寧使煙霞痼。且消文字疾。林泉浣古心。蒼靄浴紅日。石


山客心悄悄。常嗟歲序遷。辛勤采芝朮。搜斥詎成仙。庭廓雲初卷。林明月正圓。不歸何所為。桂樹相連。寒


苦樂隨時改。形骸與化遷。未能拋富貴。何處覓神仙。地發金鐘響。潭開玉鏡圓。世人空悵望。惟見嶺雲連。楚


流水行雲處。因之見不遷。有心皆作佛。無事即為仙。悟世微塵窄。窺天一鏡圓。頹然形影外。惟與道相連。石


有人坐山陘。雲袞兮霞纓。秉芳兮欲寄。路漫兮難征。心惆悵狐疑。年老已無成。眾喔咿斯蹇。獨立兮忠貞。寒


直道兮為陘。芳心兮結纓。求賢兮不得。躡影兮孤征。路遠兮難致。神勞兮何成。太虛兮寥廓。金石兮堅貞。楚


子游兮野陘。蘭芷兮為纓。眾鳥兮烟起。孤鶴兮雲征。佳人兮不至。好夢兮難成。于心兮玉潔。于志兮石貞。石


猪喫死人肉。人喫死猪腸。猪不嫌人臭。人反道猪香。猪死拋水內。人死掘地藏。彼此莫相喫。蓮花生沸湯。寒


寧食自己肉。莫攪他人腸。止殺可延壽。改過勝燒香。人欲殺猪時。猪走無處藏。死後墮地獄。身先投鑊湯。楚


陽世作屠戶。陰司拔肺腸。莫言猪肉好。須信菜根香。故殺壽終促。清齋福久藏。滿腔蓮漏水。難入沸鑪湯。石


快哉混沌身。不飯復不尿。遭得誰鑽鑿。因兹立九竅。朝朝為衣食。歲歲愁租調。千個爭一錢。聚頭亡命叫。寒


不見木傀儡。何嘗遺屎尿。高低逐線索。動靜因關竅。渠本無愛憎。他來任嘲調。分明幕裏人。代作啾啾叫。楚


謬說佛法者。分明運屎尿。不知宗教源。山海同其竅。毛髮有差訛。黑風吹鬼調。不為野干鳴。便作蝦蟇叫。石


啼哭緣何事。淚如珠子顆。應當有別離。復是遭喪禍。所為在貧窮。未能了因果。塚間擔死屍。六道不欣我。寒


渴時飲水漿。飢來吞飯顆。但貪生處樂。不究死時禍。先要斷惡緣。次宜營善果。了然見法王。從此除人我。楚


生猶摭橡實。死亦艱蓬顆。不以善鍾祥。而為惡釀禍。種麻豈得稻。樹栗終成果。此說甚分明。爾毋辜負我。石


婦女慵經織。男夫懶耨田。輕浮耽挾彈。趾躧拈抹絃。凍骨衣應急。充腸食在先。今誰念於汝。痛苦哭蒼天。寒


學道猶貪富。為僧好買田。利名忙似箭。生死急如絃。作福居人後。隨邪在眾先。鑽頭入古井。仰面望青天。楚


學地貴英實。如秋秀稻田。悟禪若跳枕。調性似和絃。臨事宜思後。當仁不讓先。始終無所失。言行利人天。石


不行真正道。隨邪號行婆。口漸神佛少。心懷嫉妒多。背後噇魚肉。人前念佛陀。如此修身處。應難避奈何。寒


須知真極樂。不離此娑婆。水樹談玄久。山禽念佛多。參隨假菩薩。蹉過活彌陀。欲步金蓮去。其如未徹何。楚


可笑少年婦。同羣癡賣婆。閒行念佛少。聚首說人多。買紙遊天竺。燒香過普陀。原非真實意。災障卻如何。石


世有一等愚。茫茫恰似驢。還解人言語。貪婬狀若猪。險敧難可測。實語卻成虛。誰能共伊語。令教莫此居。寒


眾生色所愚。喚作墜車驢。三業不清淨。還同碾屎猪。從來神識暗。反謂佛言虛。地獄方將入。天堂未肯居。楚


昔人負業債。償報一頭驢。菩薩度生切。現身曾作猪。頑皮等蒙昧。道眼本空虛。何故髑髏人。穹廬為隱居。石


有漢姓傲慢。名貪字不廉。一身無所解。百事被他嫌。死惡黃連苦。生憐白蜜甜。喫魚猶未止。食肉更無厭。寒


必以身心淨。當於口齒廉。空門魚肉臭。暗室鬼神嫌。稟戒情無礙。餐蔬味自甜。為僧最可惡。飲酒夜厭厭。楚


有士用謙謙。名清字愛廉。讀書多聖解。作事少人嫌。聞道生無苦。安心死亦甜。悠游天外想。何對又何厭。石


卜擇幽居地。天台更莫言。猿啼溪霧冷。嶽色草門連。竹葉覆松室。開池引澗泉。已甘休萬事。采蕨度殘年。寒


曾到幽居否。心知不在言。千峰雲影接。萬壑樹聲連。鉢有松花粉。崖多瀑布泉。無人同道味。幸自樂吾年。楚


諸子著高論。依余忘世言。芟雲松節古。洗石竹根連。爾志在寒月。吾心如冷泉。因時發一曲。追和上皇年。石


益者益其精。可名為有益。易者易其形。是名為有易。能益復能易。當得上仙籍。無益復無易。終不免死厄。寒


本來無一物。必竟何損益。人壽有短長。虛空無移易。身遭因果縛。名落生死籍。八萬大劫終。神仙詎逃厄。楚


庸人不自損。我以損為益。庸人恐易之。我以易不易。有益而損之。那得生死籍。不易而易之。何處是苦厄。石


徒勞說三史。浪自看五經。洎老檢黃籍。依前注白丁。筮遭連蹇卦。生主虛危星。不及河邊樹。年年一度青。寒


有人尋佛教。凝坐誦禪經。不肯求諸己。徒勞識一丁。茫然紙上語。默若霧中星。指出西來意。春山疊疊青。楚


至文不加點。莫自詡窮經。道不滯三乘。力安用五丁。畫前焉有易。悟後亦非星。落落見真意。巖巖眉欲青。石


碧澗泉水清。寒山月華白。默知神自明。觀空境逾寂。寒


眼將山共青。心與月俱白。魚戲水自閑。鳥鳴林轉寂。楚


前山山氣青。後海海雲白。鳥語本非喧。猿啼真是寂。石


我今有一襦。非羅亦非綺。借問作何色。不紅亦不紫。夏天將作衫。冬天將作被。冬夏遞互用。長年只者是。寒


虛心絕嗜欲。實語無文綺。不學諸凡夫。誇張金與紫。真空作牀座。妙有為衣被。過去佛盡然。當來亦如是。楚


傳來千佛衣。條律如文綺。雜采交光明。爛于恩賜紫。三賢藉此遮。七聖以兹被。學道之禪人。必當尊敬是。石


白拂栴檀柄。馨香竟日聞。柔和如卷霧。搖曳似行雲。禮奉宜當暑。高提復祛塵。時時方丈內。將用指迷人。寒


至境離名相。將何作見聞。閒拋手中拂。坐對嶺頭雲。朗月非標指。清風自掃塵。點頭猶有石。掩耳更無人。楚


至道若為說。於兹示見聞。手邊霏玉雪。言下雨珠雲。微指徵羣妄。高揮絕點塵。當年一喝下。千載鼓聾人。石


貪愛有人求快活。不知禍在百年身。但看陽燄浮漚水。便覺無常敗壞人。丈夫志氣直如鐵。無曲心中道自真。行密節高霜下竹。方知不枉用心神。寒


當知歷劫金剛體。即是浮泡夢幻身。猪肉案頭明底事。龍華會上待何人。於中措意乖玄旨。直下忘言達本真。未悟終難安穩坐。三登九到且勞神。楚


微塵堆裏三乘法。泡影波中諸佛身。夢破峰前所有境。道明眼下已無人。空來畢竟還歸實。幻了何勞更說真。目送遠山疎樹外。天高雲散獨馳神。石


多少般數人。百計求名利。心貪覓榮華。經營圖富貴。心未片時歇。奔突如煙氣。家眷實團圓。一呼百諾至。不過七十年。冰消瓦解置。死了萬事休。誰人承後嗣。水浸泥彈丸。方知無意智。寒


方袍圓頂人。多失出家利。佛棄金輪王。何曾戀榮貴。子孫不唧。個個無英氣。天子詔且辭。庶人呼即至。唯貪衣與食。溫飽百事置。小輩作交朋。狂徒為法嗣。閻羅使者來。然後分愚智。楚


采采山中薇。豈同人世利。世人無路來。誰與論尊貴。花木適性靈。陰晴看山氣。雲不呼自來。月不邀自至。機不在迅截。用不在鈍置。此意豈人知。我言為我嗣。聊爾託巖阿。絕聖而棄智。石


貪人好聚財。恰如梟愛子。子大而食母。財多還害己。散之即福生。聚之即禍起。無財亦無禍。鼓翼青雲裏。寒


吾觀聚斂僧。不及盜家子。盜損己利他。僧損他利己。善惡粲然分。吉凶從此起。蒼蠅案上立。心在糞堆裏。楚


寄語參學人。毋認賊為子。子未盡偷心。母當終累己。法財長復銷。妄想滅還起。更不發深省。績麻荊棘裏。石


去家一萬里。提劒擊匈奴。得利渠即死。失利汝即殂。渠命既不惜。汝命有何辜。教汝百勝術。不貪為上謨。寒


寧為市義客。勿作守錢奴。錢散義即聚。財多身乃殂。黃金難免死。白璧易招辜。無備行險道。其誰為爾謨。楚


武士嫺韜略。何如為佛奴。功成閣上畫。戰敗刀頭殂。苟不希榮寵。何由罹罪辜。應懷竺乾史。萬古勒為謨。石


瞋是心中火。能燒功德林。欲行菩薩道。忍辱護瞋心。寒


遊戲虛空藏。莊嚴智慧林。一毫無欲念。萬事不欺心。楚


以瞋為佛事。雷動筍成林。雨歇雲開後。清光何處心。石


汝輩埋頭癡兀兀。愛向無明羅剎窟。再三勸你早修行。是你頑癡心恍惚。不肯信受寒山語。轉轉倍加業汩汩。直待斬首作兩段。方知自身奴賊物。寒


人我如山高突兀。中有四蛇同一窟。不持寸刃能斬之。頓使形神超恍惚。人我轉作內外空。更無世間塵土汩。世間出世得自在。逆順縱橫是何物。楚


活卓青獅睡兀兀。乾坤浩蕩藏鋒窟。風梳石髮勢猙獰。氣噴雲根像恍惚。覆爪香侵花草深。奮身影與烟霞汩。有時吼破太虛空。百怪愕然如喪物。石


惡趣甚茫茫。冥冥無日光。人間八百歲。未抵半宵長。此等諸癡子。論情甚可傷。勸君求出離。認取法中王。寒


無始墮蒼茫。何由發智光。人間憂日短。地下恨時長。外道癡尤甚。天魔毒自傷。直須收六國。處處奉君王。楚


寤寐陰陽復。相須一道光。情癡嫌刻短。苦極恨年長。不察天時度。翻將人理傷。冥盲坐暗室。何日悟心王。石


天高高不窮。地厚厚無極。動物在其中。憑兹造化力。爭頭覓飽暖。作計相噉食。因果都未詳。盲兒問乳色。寒


萬水朝東溟。眾星拱北極。悠悠天地間。畢竟承誰力。虎豹能食人。魚鰕為人食。何嘗噉空虛。總不離形色。楚


有曰空之宗。無乃數之極。毫末成花種。普天歸帝力。禽魚自飛躍。男女安衣食。奇哉造化工。一氣吞五色。石


天下幾種人。論時色數有。賈婆如許夫。黃老元無婦。衛氏兒可憐。鍾家女極醜。渠若向西行。我便東邊走。寒


無時因有無。有處緣無有。日月成晦朔。陰陽配夫婦。非麤不辯細。見好方知醜。地上瀉水銀。一任東西走。楚


無之不可無。有者如何有。昨見馬上郎。娶歸園中婦。初年貌如花。老去顏多醜。緊縛不是繩。步步隨他走。石


賢士不貪婪。癡人好鑪冶。麥地占他家。竹園皆我者。努膊覓錢財。切齒驅奴馬。須看郭門外。壘壘松柏下。寒


天地一鴻鑪。萬物付陶冶。同在槖籥中。孰為呼吸者。得鹿反失鹿。失馬卻得馬。如看畫壁人。特地分高下。楚


別有煅鍊才。總歸一大冶。推出無位人。打徹癡禪者。辯虎兼辯龍。呼牛復呼馬。此間是何境。擬議非高下。石


嗊嗊買魚肉。擔歸餧妻子。何須殺他命。將來活汝己。此非天堂緣。純是地獄滓。徐六語破堆。始知沒道理。寒


買肉又買魚。養妻兼養子。脂膏在他身。罪過歸自己。可惜七尺漢。竟成一團滓。死後入地獄。生前昧天理。楚


常觀萬物生。亦復有妻子。而忍破其羣。以圖肥自己。既調五味和。旋棄八珍滓。業報在陰山。輪迴有定理。石


有人把椿樹。喚作白栴檀。學道多沙數。幾個得泥丸。棄金卻擔草。謾他亦自謾。似聚沙一處。成團也大難。寒


財物聚必散。智人乃行檀。如將泥彈子。換彼黃金丸。寸草不肯捨。凡夫甘自謾。使居輪王位。一切施更難。楚


事多不可解。養棘而伐檀。怪看壺唾馬。術尚劒藏丸。雖見邪風長。何愁正法謾。妖狐臨古鏡。醜狀避應難。石


蒸沙擬作飯。臨渴始掘井。用力磨碌甎。那堪將作鏡。佛說元平等。總有真如性。但自審思量。不用閒爭競。寒


作善如登梯。造惡如入井。持戒如守城。坐禪如磨鏡。千般出心地。一等明佛性。聖者常自修。凡夫好爭競。楚


迢迢平直路。故故投深井。失眼換魚珠。怖頭逃鵲鏡。瞠昧幻形。隔殼猜真性。一擊碎虛空。問君何處競。石


推尋世間事。仔細總要知。凡事莫容易。盡愛討便宜。護即弊成好。毀即是成非。故知雜濫口。背面總由伊。冷暖我自量。不信奴脣皮。寒


參禪徑法。要自忘所知。先不昧因果。次令識幾宜。無念念莫守。有念念成非。伊今正是我。我今不是伊。從頭盡剗卻。何用存毛皮。楚


世出世間法。咸當歸正知。遣魔律所尚。旌善史稱宜。權在分輕重。機忘截是非。本來無相狀。何得邈名伊。讒言同啄木。徒鼓一張皮。石


蹭蹬諸貧士。飢寒成至極。閒居好作詩。札札用心力。賤人言孰采。勸君休歎息。題安餬餅上。乞狗也不喫。寒


今時學道人。未困先疲極。無量劫修行。皆由勇猛力。中心自勉強。前進勿休息。初種蟠桃枝。果熟乃可喫。楚


懶殘不拭涕。精勤何至極。若作懶字看。便非知道力。永明非不墮。五欲先知息。二老可同參。如飢得飯喫。石


欲識生死譬。且將冰水比。水結即成冰。冰消返成水。已死必應生。出生還復死。冰水不相傷。生死還雙美。寒


心法自然真。世間無可比。乍同摩尼珠。又似清淨水。若但著語言。何由出生死。百非俱絕。諸佛咸稱美。楚


虛空不可量。大海若為比。毋以管窺天。莫將蠡測水。魚通文字活。龍鬬劒環死。世眼雖重明。無能得盡美。石


尋思少年日。遊獵向平陵。國使職非願。神仙未足稱。聯翩騎白馬。喝兔放蒼鷹不覺今流落。皤皤誰見矜。寒


當年可作樂。莫待老侵陵。少壯人所羨。英雄誰不稱。臨餐獰似虎。使氣捷如鷹。一夜髮盡白。粗豪空自矜。楚


獨影弔荒野。青天鬼哭陵。首陽名尚在。東海德無稱。邱穴走蒼猯。松楸啄怪鷹。生前不蠠沒。死後孰哀矜。石


偃息深林下。從生是農夫。立身既質直。出語無諂諛。保我不鑒璧。信君方得珠。焉能同泛灩。極目波上鳧。寒


幾般聲與色。專只誑愚夫。自不省己過。人皆來面諛。龍泉雜鈍鐵。魚目混明珠。苦海方流蕩。身同汎汎鳧。楚


綠竹名君子。青松稱大夫。節高竿尚直。皮老面無諛。清露潤琅碧。名言吐玉珠。可思不可見。遠水照晨鳧。石


不須攻人惡。不須伐己善。行之則可行。卷之則可卷。祿厚憂責大。言深慮交淺。聞兹若念兹。小兒當自見。寒


惡者從他惡。善者從他善。善惡都莫分。從他自舒卷。舒來大地闊。卷來滄溟淺。伎倆有盡時。無窮不聞見。楚


既不思為惡。亦無心作善。死生同夢觀。罪福如雲卷。若使我山高。便知學海淺。古今一貫之。於此明真見。石


富兒會高堂。華燈何煒煌。此時無燭者。心願處其傍。不意遭排遣。還歸暗處藏。益人明詎損。頓訝惜餘光。寒


貧富各有死。富者徒輝煌。錦繡蓋棺上。笙簫盈路傍。貧家雖冷落。土穴同埋藏。一入黃泉去。何由見日光。楚


富翁居華屋。雕棟花修煌。貧者住茅屋。參差在道傍。可憐兵火慘。大小沒囊藏。棲泊竟無所。哀哀泣露光。石


世有聰明士。攻苦探幽文。三端自孤立。六藝越諸君。神氣卓然異。精采超眾羣。不識個中意。逐境亂紛紛。寒


有客高當世。潛心學綴文。廟堂思輔主。巖谷比徵君。議論才無盡。吟哦句不羣。惜哉輕佛法。口業太紛紛。楚


靜入昆蟲性。微思成至文。蜂飡知報國。蟻食敢忘君。出處常分序。飛行不亂羣。人為萬物首。奚忍各紛紛。石


層層山水秀。煙霞鎖翠微。嵐拂紗巾濕。露霑蓑草衣。足躡遊方履。手執古藤枝。更觀塵世外。夢境復何為。寒


地僻無人到。苔深一徑微。松間縛茅屋。竹上掛蒲衣。靜看青山朵。閒拈白拂枝。焚香作茗事。此外更何為。楚


山響發清慧。泉聲語細微。松風吹茗火。竹陰透禪衣。拭硯雲開石。臨書鳥下枝。物情為我轉。轉處見無為。石


滿卷才子詩。溢壺聖人酒。行愛觀牛犢。坐不離左右。霜露入茅簷。月華明甕牖。此時吸兩甌。吟詩三兩首。寒


不說無事禪。不飲無名酒。青山在吾左。流水在吾右。芳草生滿庭。白雲飛入牖。從來只麼閒。倏忽成皓首。楚


石根流乳泉。味不讓天酒。青山遮屋頭。白雲來座右。奇書開古倉。高唱響空牖。杯茗獨斟之。瓶花相並首。石


施家有兩兒。以藝干齊楚。文武各自備。託身為得所。孟公問其術。我子親教汝。秦衛兩不成。失時成齟齬。寒


農夫勞四肢。久坐即酸楚。公子美粱肉。啖虀為失所。野人樂深禪。蔬果吾愛汝。使各捐故習。未免相齟齬。楚


今非戰國時。朝秦而暮楚。英雄一委身。沒世在其所。德祐自興亡。義熙相爾汝。此為守道人。吾法無齟齬。石


止宿鴛鴦鳥。一雄兼一雌。銜花相共食。刷羽每相隨。戲入煙霞裏。宿歸沙岸湄。自憐生處樂。不奪鳳凰池。寒


野鴉身弊惡。亦復有雄雌。粲粲鴛鴦鳥。行藏無不隨。梳翎紫潭上。宛頸碧溪湄。何羨雲鵬翼。搏風朝夕池。楚


溪上游鸂鶒。閒關雄與雌。飛鳴何自在。來去每相隨。莎草鋪青岸。萍花沾綠湄。芳春情正戀。忘卻華清池。石


或有衒行人。才藝過周孔。見罷頭兀兀。看時身侗侗。繩牽未肯行。錐刺猶不動。恰似羊公鶴。可憐生懵懂。寒


羊祜五歲時。探環桑樹孔。前生明皎潔。後世直儱侗。儒者或有疑。聞之心亦動。釋尊說因果。實為開懵懂。楚


安得佛圖澄。夜光生腹孔。委身縱入夷。出語多能侗。每使殺機回。屢消惡意動。二張積累勤。事物何懵懂。石


少小帶經鉏。本將兄共居。緣遭他輩責。剩被自妻疎。拋絕紅塵境。常遊好閱書。誰惜一斗水。活取轍中魚。寒


陶生自荷鉏。晚與五兒居。跡向東林近。心將上國疎。有田多種秫。無事好觀書。本絕功名念。臨淵不羨魚。楚


逃名志學鉏。野性託幽居。牆角孤梅老。門前五柳疎。心中無俗累。身外有藏書。每向青溪坐。垂綸不釣魚。石


變化計無窮。生死竟不止。三塗鳥雀身。五嶽龍魚己。世濁作羺。時清為騄駬。前回是富兒。今度成貧士。寒


車輪生四角。行客心未止。堯舜尚為名。巢由不忘己。龍中多蝘蜓。馬外無騄駬。亂世奸邪人。太平雄俊士。楚


寰寰一大輪。善惡何時止。凡濁未忘身。聖賢能舍己。世資豢犬羊。道駕疾驪駬。勿使蓬心人。反嗤夜糴士。石


書判全非弱。嫌身不得官。銓曹被拗折。洗垢覓瘡瘢。必也關天命。今年更試看。盲兒射雀目。偶中亦非難。寒


世亂防邊將。時危納粟官。征夫多作鬼。戰馬得辭瘢。寵贈真何用。名旌只好看。不因兵革苦。那識利名難。楚


讀書嘗下第。援例輒為官。心有蓬茆塞。身無刀箭瘢。煤山劒上恨。金匱畫中看。可歎謀臣輩。仍然善死難。石


貧驢欠一尺。富狗剩三寸。若分貧不平。中半富與困。始取驢飽足。卻令狗飢頓。為汝熟思量。令我也愁悶。寒


世間貴與賤。相去不能寸。貴者隨心成。賤者作事困。外物安可必。前生預排頓。不如兩置之。肚裏無憂悶。楚


余觀苦與樂。總屬人方寸。澹泊享清安。貪婪致飢困。爭名道德衰。好戰甲兵頓。不若至無為。淳淳而悶悶。石


柳郎八十二。藍嫂一十八。夫妻共百年。相憐情狡猾。弄璋字烏。擲瓦名婠妠。屢見枯楊荑。常遭青女殺。寒


天下不如意。恆十居七八。我此閻浮洲。地頑人性猾。只欺瘦竛。偏愛肥婠妠。積惡無所逃。終是惡合殺。楚


老矣秦樓女。長年稱二八。商人買作妻。情性太輕猾。猶逞美姿姿。以當肥妠妠。精神暗裏消。不在執刀殺。石


赫赫誰壚肆。其酒甚濃厚。可憐高幡幟。極目平升斗。何意訝不售。其家多猛狗。童子若來沽。狗齩便是走。寒


為人不愛錢。生計何由厚。若學貪汙輩。黃金堆到斗。身雖著衣服。行不如猪狗。一似瞎獼猴。隨他驢隊走。楚


營營富貴人。資性不忠厚。心計高于山。金珠量于斗。紀綱僮僕千。不異看家狗。大樹一朝崩。猴猻各自走。石


吁嗟濁濫處。羅剎共賢人。謂是荒流類。焉知道不親。狐假獅子勢。詐妄卻稱真。鉛礦入鑪冶。方知金不精。寒


近日為僧者。皆非貧道人。枇杷樹子葉。認作馬家親。開口說相似。到頭心不真。借衣誑檀越。正是野狐精。楚


世亂見忠孝。時艱念道人。犬恩尚戀主。鳥善不忘親。慨論事何險。悲歌恨亦真。獨慚獵隱者。衣食敢求精。石


田家避暑月。斗酒共誰歡。雜雜排山果。疎疎圍酒罇。蘆萷將代席。蕉葉且充盤。醉後搘頤坐。須彌小彈丸。寒


富至雖云樂。貧家亦有歡。門開當大野。客至倒深罇。就把青荷葉。鋪為碧玉盤。浮生如過鳥。急景似跳丸。楚


山居別有致。雲物自呈歡。軟草長為座。鮮花時在罇。香泉煮石鼎。野果鬬磁盤。無事登巖首。雙眸送兩丸。石


個是何措大。時來省南院。年可三十餘。曾經四五選。囊裏無青蚨。篋中有黃卷。行到食店前。不敢暫回面。寒


鮮衣美少年。飽食閒庭院。父母使讀書。朝廷待開選。裝囊千餘金。述作滿一卷。準擬買試官。攙先求字面。楚


歙州程秀才。借席苕溪院。氣志本陵霄。文章曾入選。如何奇寶光。僅作副圍卷。再舉圖天飛。朝廷已改面。石


大有飢寒客。生將獸魚疎。長存廟石下。時笑路邊隅。累日空思飯。終冬不識襦。唯齎一束草。并帶五升麩。寒


孝廉逢世薄。交友為財疎。寂寂同孤影。煢煢守一隅。仰看雲裏雁。誰贈雪中襦。縱得真金屑。緣貧化作麩。楚


貧士無長策。交遊親亦疎。相逢遮半面。獨哭動三隅。煮字難為粥。披衣罷作襦。胸中成錦繡。棄置等青麩。石


浪造凌霄閣。虛登百尺樓。養生仍天命。誘讀詎封侯。不用從黃口。何須厭白頭。未能端似箭。且莫曲如鈎。寒


簇簇車馬地。重重歌舞樓。兒皆尚公主。女盡嫁王候。一旦長伸腳。頻呼不轉頭。寧知前去路。只有業交鈎。楚


處處看花地。時時在畫樓。詩騷通爾汝。杯斝動公候。無幾春生頰。俄然雪滿頭。釣竿閻老手。難免上他鈎。石


雲山疊疊連天碧。路僻林深無客遊。遠望孤蟾明皎皎。近聞羣鳥語啾啾。老夫獨坐棲青嶂。少室閑居任白頭。可歎往年與今日。無心還似水東流。寒


晨昏但見雲霞起。杖屨惟隨麋鹿遊。野色山光同闃寂。車輪馬足省喧啾。從他鏡裏添霜草。暢我林間坐石頭。無限英雄生又死。奈何日月去如流。楚


一生祇會夾山景。每到千峰恣獨遊。青嶂白猿銜月走。疎林翠鳥帶風啾。辨音莫向人謀耳。得句先須自點頭。不覺理窮聲色斷。落花無語送長流。石


富貴疎親聚。只為多錢米。貧賤骨肉離。非關少兄弟。急須歸去來。招賢閣未啟。浪行朱雀街。踏破皮鞋底。寒


何以禦凶荒。黃金不如米。有米復有金。四海皆兄弟。世亂風土薄。人貧盜心啟。姦諛九天上。正直深溝底。楚


有弟也有兄。有錢也有米。無錢無米時。無兄亦無弟。汝貧到人家。報道門未啟。汝富坐在家。人來捧腳底。石


我見一癡漢。仍娶三兩婦。養得八九兒。總是隨宜手。丁戶是新差。資財非舊有。黃檗作驢鞦。始知苦在後。寒


苦哉摩訶羅。破戒私置婦。官納田地租。家充弓弩手。死生無人替。財物為他有。業鏡在面前。尾把插背後。楚


鄰庵有一僧。還俗娶少婦。賣卻福田衣。鋤犁長在手。姻緣誠偶然。廬舍原非有。牛尾縛乾柴。火來業在後。石


新穀尚未熟。舊穀今已無。就貸一斗許。門外立踟躕。夫出教問婦。婦出遣問夫。慳惜不救乏。財多為累愚。寒


谷響雖似有。電光忽然無。人生何異此。不得久踟躕。既旦還復暮。如妻必對夫。千齡同一盡。未用相賢愚。楚


石火無為有。水鹽有得無。萬物亦如此。名相強踟躕。緩急見儕輩。窮通明丈夫。誰云同一壑。不復辨賢愚。石


大有好笑事。略陳三五個。張公富奢華。孟子貧轗軻。只取侏儒飽。不憐方朔餓。巴歌唱者多。白雪無人和。寒


重義輕王候。萬中無一個。他人願安樂。自己甘轗軻。雖若晉楚富。不如夷齊餓。呦呦鹿鳴篇。我唱君可和。楚


榮榮食祿者。死節無多個。月在雲迷天。車行石接軻。晚花蝶夢寒。秋柳蟬聲餓。高操起頹風。後來寧寡和。石


老翁娶少婦。髮白婦不耐。老婆嫁少夫。面黃夫不愛。老翁娶老婆。一一無棄背。少婦嫁少夫。兩兩相憐態。寒


兒侵父母財。在上須寬耐。父母借兒錢。不還傷所愛。聖賢教尊卑。義利分向背。餓狗爭骨頭。人為畜生態。楚


靜者性柔和。鬧者性不耐。鬧即貨利趨。靜將山水愛。兩兩各自為。一一無所背。靜鬧一處居。便多可笑態。石


雍容美少年。博覽諸經史。盡號曰先生。皆稱為學士。未能得官職。不解秉耒耜。冬披破布衫。蓋是書誤己。寒


從小為近臣。未嘗讀經史。本非卿相才。翻傲文學士。折獄不以書。耕田正無耜。斯民得財貨。財貨終害己。楚


博達古今書。才如顛長史。兒孫各俊英。祖父皆卿士。甲第列千門。良田開萬耜。財多誨盜淫。殃累歸諸己。石


可笑五陰窟。四蛇同處居。黑暗無明燭。三毒遞相驅。伴儅六個賊。劫掠法財珠。斬卻魔軍輩。安泰湛如酥。寒


古今無二道。魔佛亦同居。住相遭魔罥。觀空被佛驅。水中偏得火。衣內不珠。酪本全拋卻。誰來問熟酥。楚


汪汪大宇宙。勿謂苟然居。身正天神護。心邪鬼使驅。亡猿殘萬木。瘥鶴獻雙珠。德味誠哉重。馨香如美酥。石


畫棟非吾宅。青林是我家。一生俄爾過。萬事莫言賒。濟渡不造筏。漂淪為采花。善根今未種。何日見生芽。寒


樂甚無為國。蕭然不住家。都忘山色好。轉覺世情賒。六月炎天雪。三冬枯木花。早來塵累盡。何處發根芽。楚


天地為廬舍。鴻濛成一家。歲時隨分過。山水興偏賒。披衲增雲結。加飡煮雪花。恬然無別事。靜默護蘭芽。石


出生三十年。常遊千萬里。行江青草合。入塞紅塵起。鍊藥空求仙。讀書兼詠史。今日歸寒山。枕流兼洗耳。寒


吾年六十餘。自少離鄉里。謝事片時閑。推心何處起。焚香讀經律。染翰修僧史。且莫徇浮名。人生行樂耳。楚


停機復思。彈指已千里。直使迅雷崩。那容浮瘴起。平酬入野謳。公斷如良史。聲色未分時。圓通無眼耳。石


世有多事人。廣學諸知見。不識本真性。與道轉懸遠。若能明實相。豈用陳虛願。一念了自心。開佛之知見。寒


我有一面鏡。照之無不見。中虛忘彼此。外物齊近遠。老幼各隨形。妍媸皆滿願。夜深掛高堂。更是何人見。楚


五色惑人眼。所見即非見。彼執幻色故。知近未知遠。若能離見見。處處大悲願。一室懸明珠。大地無不見。石


鳥弄情不堪。其時臥草庵。櫻桃向杳杳。楊柳正毿毿。旭日銜青嶂。晴雲洗綠潭。誰知出塵俗。馭上寒山南。楚


白日誰扃戶。青山自繞庵。鑪香雲淡淡。鬢影雪毿毿。鶴舞千尋樹。龍吟萬丈潭。蕭然坐深夜。見月出東南。楚


不負梅花約。而來住破庵。蓬窗蒼霰入。紙被雪花毿。厓倒寒冰樹。雲深冷石潭。此時燒榾柮。吾道在江南。石


昨日何悠悠。場中可憐許。上為桃李徑。下作蘭蓀渚。復有綺羅人。舍中翠毛羽。相逢欲相喚。脈脈不能語。寒


歲歲送春歸。春歸定可許。芙蓉滿池沼。杜若生洲渚。衰鬢忽驚秋。飛光如插羽。欲求身後名。個是閑言語。楚


春日正遲遲。游車驕自許。桃花迎遠村。楊柳拂清渚。魴鯉躍金鱗。鴛鴦交錦羽。詩人縱曠觀。安得竟無語。石


丈夫莫守困。無錢須經紀。養得一牸牛。生得五犢子。犢子又生兒。積數無窮已。寄語陶朱公。富與君相似。寒


人心剎那間。生滅不可紀。歷劫受輪迴。無明為種子。貪財殊未歇。長惡何由己。若欲識其源。如身影相似。楚


陰司善惡籍。名字不勝紀。張三為虎兒。李四作羊子。生死既未休。輪迴那得已。一人破情見。萬類誰相似。石


之子何遑遑。卜居須自審。南方瘴癘多。北地風霜甚。荒陬不可居。毒川難可飲。魂兮歸去來。食我家園葚。寒


成佛非外求。勸君當內審。從初放逸生。積久昏迷甚。木葉衣可穿。茅端酒莫飲。道眼若未明。報作檀家葚。楚


寢食尋常事。亦宜內自審。夢來覺匪遲。覺後夢猶甚。至性通飢飡。真心見渴飲。君看萬樹桑。為結長生葚。石


昨夜夢還鄉。見婦機中織。駐梭若有思。擎梭似無力。呼之回面視。況復不相識。應是別多年。鬢毛非舊色。寒


如人臥一牀。夢想交相織。正欲渡河去。忽因乘舟力。覺來念篙師。兩個元不識。石女問木郎。虛空作何色。楚


夢中偶看月。五采霞光織。織女下階來。不借雲之力。問我是何名。我答云不識。松風忽吹來。紅日映窗色。石


人生不滿百。常懷千載憂。自身病始可。又為子孫愁。下視禾根土。上看桑樹頭。秤槌落東海。到底始知休。寒


總為無錢悶。錢多始是憂。積來常恐盜。散去又添愁。護己蛇蟠窟。嫌人鼈縮頭。未言他世苦。已覺此生休。楚


無田固是苦。有產亦常憂。富者艱嗣恨。貧者多子愁。東家少杓柄。西舍沒鋤頭。何日俱齊備。忙忙死未休。石


世有一等流。悠悠似木頭。出語無知解。云我百不憂。問道道不會。問佛佛不求。子細推尋著。茫然一場愁。寒


教君放下著。不肯暫回頭。只道身長在。那知死可憂。自今須猛省。從此莫貪求。好個天真佛。逍遙有甚愁。楚


勤抱栴檀樹。從他強出頭。問心能不愧。臨事可忘憂。明日來誰在。浮雲去不求。笑看高座者。心戰暗生愁。石


董郎年少時。出入帝京裏。衫作嫩鵝黃。容儀畫相似。常騎白雪馬。拂拂紅塵起。觀者滿路傍。個是誰家子。寒


有一好郎君。常居闤闠裏。論花花弗如。比雪雪難似。白月當天耀。清風帀地起。惟聞古者言。不識誰家子。楚


何宅俊兒郎。閒來名苑裏。面圓水月如。手秀蓮花似。聞善身先拜。見賢心奮起。出言偏有序。真是成家子。石


個是誰家子。為人大被憎。癡心常憤憤。肉眼醉瞢瞢。見佛不禮佛。逢僧不施僧。唯知打大臠。除此百無能。寒


不失沙門樣。何妨俗子憎。狼心徒狠狠。狗眼任瞢瞢。一鉢檀家飯。孤雲野鶴僧。只談心地法。堪繼嶺南能。楚


小兒無骨氣。閒戲也人憎。作事不聰敏。發言多憒瞢。昨看為濫丐。今見作頑僧。經典何曾識。偏于酒肉能。石


人以身為本。本以心為柄。本在心莫邪。心邪喪本命。未能免此殃。何言懶照鏡。不念金剛經。卻令菩薩病。寒


挽弓挽其絃。執斧執其柄。斷欲斷其心。拌死拌其命。佛是大醫王。法為圓滿鏡。一照爍羣昏。一丸消萬病。楚


身從無相生。心豈可為柄。想納故承胎。蘊深而受命。全聲歸普門。雜色交圓鏡。眾生繫其中。諸佛憂成病。石


城北仲家翁。渠家多酒肉。仲翁婦死時。弔客滿堂屋。仲翁自身亡。能無一人哭。喫他杯臠者。何太冷心腹。寒


錢氏有勢時。路人如骨肉。一朝逢破敗。百鬼瞰其屋。弟死兄不葬。夫亡婦不哭。皆由積惡深。餘禍延遺腹。楚


勢家貴快心。那痛他身肉。東郭佔田莊。西村拆樓屋。彼情不可伸。此怨只聞哭。白日化冰山。鼴鼠齊滿腹。石


下愚讀我詩。不解卻嗤誚。中庸讀我詩。思量云甚要。上賢讀我詩。把著滿面笑。楊修見幼婦。一覽便知妙。寒


我詩非俗語。俗子徒嘲誚。既不說利名。又不干權要。得句有誰知。臨風恆自笑。可喜復可愕。無玄亦無妙。楚


道人自作詩。讀者任嘲誚。幾輩謂平常。數家矜典要。豈期世俗知。但向山靈笑。適性偶吟之。有何妙不妙。石


自有慳惜人。我非慳惜輩。衣單為舞穿。酒盡緣歌醉。常取一腹飽。莫令兩腳儽。蓬蒿鑽髑髏。此日君應悔。寒


凡曰剃髮人。後先非一輩。資財逐日貪。酒肉從頭醉。徧造僧中惡。無疑地下儽。如來有方便。教汝勤懺悔。楚


俯察天地間。庸夫無數輩。囊錢似虎爭。角酒如泥醉。生犯王臣訶。死遭獄主儽。慈悲仍放還。惘惘不知悔。石


我行經古墳。淚盡嗟存沒。塚破壓黃腸。棺穿露白骨。欹斜有瓮瓶。振撥無簪笏。風至攬其中。灰塵亂。寒


天地會有終。人生要當沒。無因駐少年。未免成枯骨。卜地置墳塋。全身葬袍笏。焉知數世後。耕者翻泥。楚


吾常弔古墳。老樹荒雲沒。枯葉蓋黃土。青苔生白骨。誰為九院燈。誰是一門笏。回首歎茫然。風塵互。石


夕陽下西山。草木光曄曄。復有朦朧處。松蘿相連接。此中多伏處。見我舊迅鬣。手中無寸刃。爭不懼懾懾。寒


富家造生墳。樓觀何暐曄。疊石作高牆。通川與渠接。多栽花數本。賸種松七鬣。葬不逾三年。廢蕩令人懾。楚


何如尊宿家。不慕光塵曄。那有虎威戕。曾無鬼趣接。觀心成水國。舉指生火鬣。遊戲在人間。境緣安所懾。石


出身既擾擾。世事非一狀。未能捨流俗。所以相追訪。昨弔徐五死。今送劉三葬。日日不得閒。為此心悽愴。寒


死者何所歸。誰能問其狀。子孫亦流落。閭里難再訪。個個嫌宅基。人人罪埋葬。良由德不修。使我心惻愴。楚


自不為生謀。終當見死狀。泉臺何處歸。故舊無人訪。一哭向靈牀。三杯澆野葬。茫茫萬古魂。弔影獨酸愴。石


有樂且須樂。時哉不可失。雖云一百年。豈滿三萬日。寄世是須臾。論錢莫啾唧。孝經末後篇。委曲陳情畢。寒


先師有遺訓。守之不可失。勿云滅度久。常存平居日。山鳥啼空空。野鼠叫唧唧。言是行乃非。苦輪何由畢。楚


叮嚀學道人。無事勿相失。花間襯綠雲。松頭落紅日。春深鳥語頻。秋老蟲聲唧。曉了此中玄。可云參學畢。石


獨坐常忽忽。情懷何悠悠。山腰雲漫漫。谷口風颼颼。猿來樹嫋嫋。鳥入林啾啾。時催鬢颯颯。歲盡老惆惆。寒


無事晝寂寂。不眠夜悠悠。雜花春爛爛。喬木夏颼颼。霜曉鶴踽踽。雪晴猿啾啾。此心坦蕩蕩。何必懷惆惆。楚


心中常落落。世外任悠悠。春山花棣棣。秋樹葉颼颼。雲門雁肅肅。石壁蟲啾啾。此際獨灑灑。切莫空惆惆。石


一人好頭肚。六藝盡皆通。南見趁向北。西見趁向東。長漂如汎萍。不息似飛蓬。問是何等色。姓貧名曰空。寒


獼猴一舍住。窈窕六窗通。不限內與外。無妨西復東。貪來心似火。老去鬢如蓬。善惡俱無礙。皆由本性空。楚


松際結船屋。六窗齊豁通。烟雲或上下。日月自西東。急影送流水。飛光如轉蓬。靜觀萬象外。雲洗一輪空。石


他賢君即受。不賢君莫與。君賢他見容。不賢他亦拒。憐善矜不能。仁徒方得所。勸逐子張言。拋卻卜商語。寒


安危本自致。禍福非他與。小輩數相親。忠言多見拒。三尊不自歸。六極先為所。勸作有義事。勿談無義語。楚


善惡惟人召。異同非物與。眾形見合離。一念分迎拒。亂況已彌天。忍心不作所。乃遺鄒魯言。而教鮮卑語。石


俗薄真成薄。人心個不同。殷翁笑柳老。柳老笑殷翁。何故兩相笑。俱行譣詖中。裝車競嵽嵲。翻載各瀧涷。寒


來往無量劫。受身安得同。昨朝為稚子。今旦作衰翁不出因果內。常淪生死中。未能超彼岸。爭奈腳瀧涷。楚


日月人皆共。謀生未必同。嶮崎官路馬。潦倒野村翁。不道常情裏。安知異類中。一言天地動。晴雹灑塵涷。石


是我有錢日。恆為汝貸將。汝今既飽煖。見我不分張。須憶汝欲得。似我今承望。有無更代事。勸汝熟思量。寒


白衣施僧物。今日返持將。官吏加箠楚。誅求蝟毛張。買田固不廉。流血非所望。先帝特蠲役。聖恩何可量。楚


此身誠乃寄。長物況堪將。相彼守錢虜。胡為高氣張。有無情不接。親友怨相望。時事滄桑變。生前未可量。石


人生一百年。佛說十二部。慈悲如野鹿。瞋怒似家狗。家狗趕不去。野鹿常好走。欲伏獼猴心。須聽師子吼。寒


人間一念惡。便屬閻羅部。兩手無寸刃。何以制鐵狗。火逼寒風吹。顛狂四邊走。號呼痛切時。個是誰音吼。楚


虛空大文章。函蓋乾坤部。點墨化雙龍。看雲變蒼狗。鉢底山河藏。胸中日月走。猛風吹古嵐。草木知哮吼。石


教汝數般事。思量知我賢。極貧忍賣屋。纔富須買田。空覆不得走。杭頭須莫眠。此言期共見。掛在日東邊。寒


有個安樂法。傳從諸聖賢。但能依佛訓。何用置民田。飢至托鉢食。困來伸腳眠。絲毫念不起。受用福無邊。楚


杖履經過處。論交山最賢。一飡隨分寄。孤衲不須田。石秀徜徉坐。雲深自在眠。夢回明月上。花影到牀邊。石


寒山多幽奇。登者皆恆懾。月照水澄澄。風吹草獵獵。凋梅雪作花。杌木雲充葉。觸雨轉鮮靈。非晴不可涉。寒


城郭多是非。林泉無畏懾。遊魚不識網。仁獸那知獵。日出平地雲。風吹滿山葉。長憐巖徑幽。杖屨歇復涉。楚


世情殊可哀。山意不為懾。林木作衣裳。詩文當狩獵。心閒如白雲。身輕似紅葉。猿鳥引吾前。恣懷登且涉。石


有樹先林生。計年逾一倍。根遭陵谷變。葉被風霜改。咸笑外凋零。不憐內文彩。皮膚脫落盡。唯有真實在。寒


山中好畬田。種一收十倍。地主既不常。耕夫亦頻改。泥沙得潤澤。粟菽生光彩。秋刈春復然。青山鎮常在。楚


石樹生何代。青青深幾倍。堅貞雪不凋。古勁霜難改。玉幹老一枝。瓊花新五彩。光澤照無窮。蔭覆天下在。石


寒山有躶蟲。身白而頭黑。手把兩卷書。一道將一德。住不安釜竈。行不齎衣祴。常持智慧劒。擬破煩惱賊。寒


欲待黃河清。難教白髮黑。勞生如掣電。努力在修德。煮菜塞飢瘡。織麻縫破裓。心王寂不動。降盡持刀賊。楚


遺吾青銅鏡。圓圓兼白黑。黑光鑑鬼心。白色照人德。文水織空囊。菱花藏破裓。開來識者稀。能殺無明賊。石


有人畏白首。不肯捨朱紱。采藥空求仙。根苗亂挑掘。數年無效驗。癡意瞋怫鬱。獵師披袈裟。元非汝使物。寒


死後書銘旌。棺中具印紱。多將異寶埋。未免偷兒掘。數者何冥冥。思之轉鬱鬱。勸君營葬時。莫貯珍奇物。楚


斗笠薄峩冠。草衣勝繡紱。忘機事釣綸。節用借耕掘。傲骨既崚嶒。雄心何怫鬱。內直而外方。筆下不容物。石


昔時可可貧。今日最貧凍。作事不諧和。觸途成倥。行泥屢腳屈。坐社頻腹痛。失卻斑猫兒。老鼠圍飯瓮。寒


貧士養其親。所憂飢與凍。富人多酒肉。賓客常倥。富人安足誇。貧士誠可痛。所喜老瓦盆。勝他金酒瓮。楚


酒肉朱門臭。風霜寒士凍。金戈一鬬爭。紈絝彌倥。財散下場空。年衰孤影痛。當時賓客儔。誰復遺殘瓮。石


可貴天然物。獨立無伴侶。覓他不可見。出入無門戶。促之在方寸。延之一切處。你若不信受。相逢不相遇。寒


青山與白雲。可作高人侶。風月兩無心。時時到窗戶。幾多塵外客。未識幽深處。自古優曇花。無緣不能遇。楚


性情既寡合。雲水遂成侶。松柏為衣食。石巖作牖戶。意超非想時。句到無言處。次第四時花。未開心已遇。石


余家有一窟。窟中無一物。淨潔空堂堂。光華明日日。蔬食養微軀。布裘遮幻質。任你千聖現。我有天真佛。寒


無明煩惱窟。中有最靈物。含攝太虛空。光明如皎日。不隨生死輪。何凝泡幻質。往往錯安名。非心亦非佛。楚


無生那有窟。可死者何物。夢破斷浮塵。雲消見杲日。晴霞照古文。華露潤清質。萬有交光明。故曰心即佛。石


男兒大丈夫。作事莫莽鹵。勁挺鐵石心。直趣菩提路。邪路不用行。行之枉辛苦。不要求佛果。識取心王主。寒


學道要分明。勸君休莽鹵。譬如適萬里。復得還鄉路。一旦造其居。全拋跋涉苦。升堂見本尊。個是家中主。楚


海水煮成鹽。鹽成又作鹵。云何去者心。忘卻來時路。蝶夢忙為歡。鳥聲頻話苦。我人稟最靈。安可不知主。石


閑自訪高僧。煙山萬萬層。師親指歸路。月掛一輪燈。寒


深山一個僧。高臥白雲層。解把鑪中雪。分為海底燈。楚


峰頂立孤僧。下深雲萬層。夜分紅日湧。樹挂千輪燈。石


閑遊華頂上。天朗晝光輝。四顧晴空裏。白雲同鶴飛。寒


平生愛山水。山水有清輝。不獨還林鳥。吾心亦倦飛。楚


秋山如錦畫。雲物生餘輝。倚杖看紅葉。無聲共鳥飛。石


寒山有一宅。宅中無欄隔。六門左右通。堂中見天碧。房房虛索索。東壁打西壁。其中一物無。免被人來惜。寒到燒軟火。飢來煮菜喫。不學田舍翁。廣置田莊宅。盡作地獄業。一入何會極。好好善思量。思量知軌則。寒


本有黃金宅。光明了不隔。春來花自紅。雨過前山碧。幸自開六戶。何須安四壁。空房我不居。曠劫誰能惜。任此一朽舍。年深白蟻喫。成時藉他緣。壞亦非吾宅。鼎鼎百年內。行行冥數極。誰為主人翁。凡聖咸取則。楚


寒巖是故宅。久與風塵隔。繡石千尋高。幽溪萬里碧。白雲護柴扃。青蘿生土壁。聲消聞始歸。色盡空猶惜。摘葉作詩箋。煮花當茶喫。悠懷樹下居。愍念火中宅。落落效古賢。超超悟玄極。應身水月如。化影無常則。石


儂家暫下山。入到城隍裏。逢見一羣女。端正容貌美。頭戴蜀樣花。燕脂塗粉膩。金釧鏤銀朵。羅衣緋紅紫。朱顏類神仙。香帶氛氳氣。時人皆顧盼。癡愛染心意。謂言世無雙。魂影隨他去。狗齩枯骨頭。虛自舐脣齒。不解返思量。與畜何曾異。今成白髮婆。老陋若精魅。無始由狗心不超解脫地。寒


婦女如畫瓶。纔觀知表裏。中藏屎尿惡。外假容顏美。口吻流涎唾。髻鬟堆垢膩。面香只燕脂。衣臭同齊紫。巧把珠玉裝。濃熏麝蘭氣。徒迷俗子眼。莫惑高人意。轉盼顏色衰。須臾光景去。不肯斷淫心。猶然誇皓齒。死時若朽木。未久蟲變異。遠送向荒山。遊魂作妖魅。生前悟自性。便入如來地。楚


偶來聚落間。猶在深山裏。有女如山花。兩者誰稱美。女子不自然。偏著脂與膩。山花發天妙。本色開紅紫。女子多豔情。山花但清氣。看女同看花。莫生分別意。癡人看女子。心魂被鈎去。不想西施塚。蒼苔生皓齒。何如山花落。年年常不異。以是鏡古今。可辨狐與魅。從此更超進。已越諸十地。石


一自遁寒山。養命餐山果。平生何所憂。此世隨緣過。日月如逝川。光陰石中火。任你天地移。我暢巖中坐。寒


只管徇塵緣。何由成道果。朱顏暗裏消。白日忙中過。古聖傳藥方。教君免貪火。將求安心法。且去面壁坐。楚


一鉢隨時納。澗毛兼野果。花雲飄衣來。天露送食過。崖滴珍珠泉。風吹石子火。烹茶獨飲之。靜與青山坐。石


我見世間人。茫茫走路塵。不知此中事。將何為去津。榮華能幾日。眷屬片時親。縱有千斤金。不如林下貧。寒


大我須忘我。居塵莫染塵。有心皆作佛。無路不通津。語默空為座。行藏道是親。吾非憎濁富。性本愛清貧。楚


空谷寂無人。蒼厓不受塵。蘭風石上拂。松雨澗邊津。聲靜詩偏瘦。聞深道益親。山花長富麗。道者莫言貧。石


自聞梁朝日。四依諸賢士。寶誌萬回師。四仙傅大士。顯揚一代教。作持如來使。建造僧伽藍。信心歸佛理。雖乃得如斯。有為多患累。與道殊懸遠。拆西補東爾。不達無為功。損多益少矣。有聲而無形。至今何處是。寒


我聞梁武帝。起自一名士。入相又為君。尊賢復用士。初迎栴檀像。特遣黃華使。達磨西天來。臨朝談妙理。真心本自明。聖諦翻為累。即迷悟求之。如反覆手爾。此道尚儼然。古人今亡矣。欲明達磨心。武帝迷者是。楚


晉唐佛法盛。時亦多偉士。近世法道衰。豈無忠孝士。名臣忍垢己。僧作兵奴使。更慨法中人。財色兼為累。意態何所為。不及庸人耳。緬懷上古風。我其苦守爾。哀哉復哀哉。斯道將已矣。哀哉復哀哉。法弊至于是。石


吁嗟貧復病。為人絕友親。甕裏長無飯。甑中屢生塵。篷庵不免雨。漏榻劣容身。莫怪今顦顇。多愁定損人。寒


弟兄同造論。無著與天親。不料千年後。空堆一屋塵。寂寥師子吼。孤負比邱身。末世誰弘法。靈山見佛人。楚


萬法不為侶。于中誰更親。坐消一頓飯。勘破半微塵。不識方真識。忘身是大身。寒雲沒花影。無境亦無人。石


養女畏太多。已生須訓誘。捺頭遣小心。鞭背令緘口。未解乘機杼。那堪事箕。張婆語驢駒。汝大不如母。寒


人間忤逆子。善語難勸誘。但苦爺孃心。偏甜妻子口。東鄰破糞箕。西舍生苕。不及鸚鵡兒。能供盲父母。楚


引導二乘人。化城方便誘。豁開正法眼。笑破虛空口。日月兩芒鞋。乾坤一敝。靜看無極前。萬物得其母。石


秉志不可卷。須知我匪席。浪造山林中。獨臥磐陀石。辯士來勸余。速令受金璧。鑿牆植蓬蒿。若此非有益。寒


三四十年前。吾家大叢席。僧如無心雲。座若不轉石。今日多閉戶。貪夫乃懷璧。將來知興亡。現在識損益。楚


古人為道切。脇不沾牀席。開田手荷鋤。舂米腰墜石。乾慧忽傾湫。高操如執璧。慚惶流俗師。與法曾何益。石


以我棲遲處。幽深難可論。無風蘿自動。不霧竹長昏。澗水緣誰咽。山雲忽自屯。午時庵內坐。始覺日頭暾。寒


山居無可說。世事不須論。栗色衣遮冷。松明火照昏。青黃林葉變。黑白野雲屯。半夜千峰頂。開窗日已暾。楚


物情皆失所。山事可深論。清梵聲無際。孤燈影不昏。月從厓腳出。雲向寺邊屯。巖壑初開夢。青松湧曉暾。石


憶昔過逢處。人間逐勝遊。樂山登萬仞。愛水汎千舟。送客琵琶谷。攜琴鸚鵡洲。焉知松樹下。抱膝冷颼颼。寒


不覺成遺老。猶能話舊遊。千人同一帳。萬里只孤舟。北過黃龍塞。南登白鷺洲。頻遭風雪苦。耳畔尚颼颼。楚


寒巖生異色。時復坐而遊。雲軟幻成海。山深夢在舟。神清低五嶽。氣爽出三洲。不必誇悲壯。風沙塞草颼。石


報汝修道者進求虛勞神。人有精靈物。無字復無文。呼時歷歷應。隱處不居存。叮嚀善保護。勿令有點痕。寒


聰明長不昧。隱見果何神。似谷呼成響。如波疊作文。聖凡形盡壞。今古理常存。若向言中覓。徒添鏡上痕。楚


至道識高遠。幽操動鬼神。行言須尚質。道德必兼文。風柳情無緒。寒松志獨存。將心涵皓月。碧落見天痕。石


去年春鳥鳴。此時思弟兄。今年秋菊爛。此時思發生。綠水千場咽。黃雲四面平。哀哉百年內。腸斷憶咸京。寒


拾得寒山弟。寒山拾得兄。從來無住處。借問甚時生。寒暑隨緣過。乾坤似掌平。何人知此意。步步踏瑤京。楚


天地共根本。聖賢皆弟兄。史經雙眼活。花鳥百端生。君正邪多定。人安亂自平。寒巖憂未已。愾我念神京。石


多少天台人。不識寒山子。莫知真意度。喚作閑言語。寒


甜桃不結實。苦李偏生子。昧卻祖師心。隨他文字語。楚


春來草自生。秋老花結子。不用人力為。天公各無語。石


一住寒山萬事休。更無雜念掛心頭。閑於石壁題詩句。任運還同不繫舟。寒


勸君了取自心休。心了從他雪滿頭。縱使染來仍舊白。此身無異壑藏舟。楚


何事古人不肯休。橫擔楖栗萬峰頭。誰知逼塞虛空去。卻笑藏舟有負舟。石


可惜百年屋。左倒右復傾。牆壁分散盡。木植亂差橫。甎瓦片片落。朽爛不堪停。任風吹驀塌。再豎卒難成。寒


并上一株木。藤纏枝已傾。上有二鼠侵。下有四蛇橫。牛怒來觸之。勢危難久停。是身大患本。道亦因他成。楚


名苑營臺閣。未成勢已傾。補東西又倒。整下上將橫。雪壓窗差脫。風吹門不停。無人掃三徑。黃葉亂堆成。石


精神殊爽爽。形貌極堂堂。能射穿七札。讀書覽五行。經眠虎頭枕。昔坐象牙牀。若無阿堵物。不啻冷如霜。寒


車馬填前巷。笙歌咽後堂。弟兄俱在座。兒女儼成行。稱意錢堆屋。排頭笏滿牀。黃金難贖命。碧樹不禁霜。楚


富室日彫落。難留一草堂。明珠空有斛。古木斷無行。劍佩橫都市。琴書散石牀。回看門下士。面冷半天霜。石


笑我田舍兒。頭頰底墊濕。巾子未曾高。腰帶長時急。非是不及時。無錢趁不及。一日有錢財。浮圖頂上立。寒


登山頂不露。入海腳不濕。虛空量不大。閃電光不急。利劍斬不斷。俊鷂趁不及。一句絕思量。石從空裏立。楚


草履石痕青。繩衣山翠濕。風喧花影狂。人靜灘聲急。飛鳥過無心。行雲追不及。澄懷玩物理。嘗到溪頭立。石


買肉血。買魚跳鱍鱍。君身招罪累。妻子成快活。捷死渠家去。他人誰敢遏。一朝如破牀。兩個當頭脫。寒


提籃買魚蝦。只揀鮮鱍鱍。拋放池水間。十可八九活。斫肉血淋漓。揮刀難止遏。殺生養己命。怨報何時脫。楚


呼狗狗頭顛。刺魚魚尾鱍。人心愛瀟灑。物命貪生活。如何殺不止。而使善根遏。譬汝坐囹圄。寧無求早脫。石


千生萬死何時已。生死來去轉迷情。不識心中無價寶。恰似盲驢信腳行。寒


人間那個無生死。萬萬千千為識情。提起金剛王寶劍。卻來諸聖頂頭行。楚


前境本來清淨故。如何後境起迷情。當知真體無前後。不向祖師行處行。石


心神用盡為名利。百種貪婪進己軀。浮生幻化如燈燼。塚內埋身是有無。寒


愚人日日營財產。百口團圝繞一軀。眼下只誇今日有。生前不信本來無。楚


澄清覺海忽生泡。莫認浮漚是汝軀。縱使馮夷鼓天浪。馮夷歸息浪還無。石


世間何事最堪嗟。盡是三塗造罪柤。不學白雲巖下客。一條寒衲是生涯。秋到任他林葉落。春來從你樹開花。三界橫眠無一事。明月清風是我家。寒


貪心不足可傷嗟。鳳髓龍肝更吐柤。歷歷心珠能返照。茫茫業海此為涯。彎弓射落青天月。信手拈來鐵樹花。多少神通并妙用。盡歸無事道人家。楚


志不榮華少怨嗟。名言聲譽味如柤。自從夢斷霞天月。不復塵緣鏡水涯。白氣浩吞無海岸。青峰高出大蓮花。尋常一日三回步。沒個閒人到我家。石


客歎寒山子。君詩無道理。吾觀乎古人。貧賤不為恥。應之笑此言。談何疎闊矣。願君似今日。錢是急事爾。寒


仰則觀天文。俯則察地理。無一事不知。不知便為恥。身從何處來。昧者真疎矣。向外馳求人。虛生浪死爾。楚


住山實瀟灑。不執尋常理。衣葉亦成趣。食松豈曰恥。古人誠有之。世味久疎矣。好句生風泉。嘯歌為樂爾。石


從生不往來。至死無仁義。言既有枝葉心懷便譣詖。若其開小道。緣此生大偽。詐說造雲梯。削之成棘刺。寒


如來所說法。尚有不了義。外道豈無書。其言多譣詖。太虛絕朕迹。真性離雕偽。灑掃菩提場。拔除煩惱刺。楚


往聖倡微言。後賢標大義。末流遭亂離。眾說歸淫詖。不謂世風衰。反疑人性偽。我儕重有憂。寓誨於嘲刺。石


一瓶鑄金成。一瓶埏泥出。二瓶任君看。那個瓶牢實。欲知瓶有二。須知業非一。將此驗生因。修行在今日。寒


把鏡照自身。自身從鏡出。若離鏡即背。若認身非實。此鏡與此身。不異復不一。貪玩掌上珠。蹉過天邊日。楚


磁瓶養小鵝。漸大身難出。鵝勿傷其命。瓶無損其實。破此必彼亡。兩者不存一。若要出活鵝。先問做瓶日。石


丹丘迴聳與雲齊。空裏五峰遙望低。雁塔高排出青嶂。禪林古殿入虹霓。風搖松葉赤城秀。霧吐中巖仙路迷。碧落千山萬仞見。藤蘿相接次連谿。寒


層巒疊嶂勢難齊。到頂方知世界低。鬱密深林藏鳥獸。蕭條古洞起雲霓。縱橫徑路從何入。來往遊人向此迷。仙境重重遮不見。漁舟錯怪武陵谿。楚


削出芙蓉天欲齊。長空翠浪浴高低。春朝華頂來青雪。秋晚楓林帶紫霓。漫道俗人遊不到。縱教仙子過還迷。石梁獨坐看飛瀑。一滴沿流分萬谿。石


余見僧繇性希奇。巧妙間生梁朝時。饒邈虛空寫塵跡。無因畫得誌公師。寒


每愛天台景物奇。奇花異卉發無時。騰騰任運難拘束。跨虎豐干是我師。楚


法運垂秋異出奇。道人聽訟太傷時。從今只合埋雲去。敢曰寒山是我師。石


久住寒山凡幾秋。獨吟歌曲絕無憂。饑餐一粒伽陀藥。心地調和倚石頭。寒


獨將瓶鉢度春秋。喜本無心更有憂。可信途中未歸客。千呼萬喚不回頭。楚


眼前不識是何秋。一笑黃花百不憂。坐到忘形人境寂。風吹桐葉響牀頭。石


眾星羅列夜深明。巖點孤燈月未沈。圓滿光華不磨瑩。掛在青天是我心。寒


道果圓時五眼明。日輪出後眾星沈。奇哉快樂無憂佛。只個逍遙自在心。楚


一室寒燈竹護深。夢回鶴立影沈沈。臥看月在高峰頂。個是無為道者心。石


老病殘年百有餘。面黃頭白好山居。布裘擁質隨緣過。豈羨人間巧樣模。寒


滿鉢持來飽有餘。人間天上任君居。從心印出凡和聖。一悟真空脫舊模。楚


屈指今來四十餘。廿年水宿與山居。舍舟擲釣黃蘆岸。撥草瞻風見古模。石


推殘荒草廬。其中煙火蔚。借問羣小兒。生來凡幾日。門外有三車。迎之不肯出。飽食腹膨脝。個是癡頑物。寒


山川險谷間。藥草常豐蔚。潤之以甘雨。曝之以烈日。根莖初不同。花果亦異出。誰知有用材。本是無情物。楚


茅堂坐臥深。胸次殊超蔚。碧樹襯黃雲。丹霞吐白日。晚看村犢歸。朝聽林樵出。我亦採山花。聊儲鉢中物。石


有身與無身。是我復非我。如此審思量。遷延倚巖坐。足間青草生。頂上紅塵墮。已見俗中人。靈牀施酒果。寒


在昔有幽人。自言吾喪我。我今亦喪吾。隱几軒中坐。雲散碧天高。風來黃葉墮。泠然水一杯。旋摘枝頭果。楚


不問今何日。安知人與我。悠悠雲外想。兀兀巖中坐。新竹葉方舒。深松子正墮。頓令心地清。句裏超因果。石


昨見河邊樹。摧殘不可論。二三餘蘂卉。千萬斧刀痕。霜剝萎黃葉。波衝枯朽根。生處當如此。何用怨乾坤。寒


每見高明士。難將毀譽論。燒天徒費力。斫水不成痕。舌是興亡本。心為禍福根。萬般皆自造。誰謂屬乾坤。楚


聞有曲轅樹。蔽牛安足論。百圍橫幹影。千仞見枝痕。匠伯不為顧。斧斤寧及根。安能如散木。朽廢在乾坤。石


千年石上古人蹤。萬丈巖前一點空。明月照時常皎潔。不勞尋討問西東。寒


孤雲出沒了無蹤。昧者何曾達本空。現前不費纖毫力。日出西方夜落東。楚


虎頭戴角漫追蹤。舌上蓮花透碧空。莫問西天十萬隔。即今移置娑婆東。石


憐底眾生病。餐嘗略不厭。蒸豚搵蒜醬。炙鴨點椒鹽。去骨鮮魚鱠。兼皮熟肉臉。不知他命苦。只取自家甜。寒


持齋猶不足。茹素太無厭。就筍煨糠火。生葱拌食鹽。同魚作臠。麩借肉為臉。妄想沈生死。都因為口甜。楚


安閒便是福。澹薄未曾厭。舌靜不思醬。山深那得鹽。煮花誇肉膾。烹筍勝魚臉。睥睨刀尖死。只為口頭甜。石


讀書豈免死。讀書豈免貧。何以好識字。識字勝他人。丈夫不識字。何處可安身。黃連搵蒜醬。忘計是苦辛。寒


個個貪生富。家家怕死貧。偏盲識字眼。不喜讀書人。玉帛能招禍。文章好飾身。然臍郿塢日。何止一酸辛。楚


讀書可不死。讀書可忘貧。至若不讀書。便是貧死人。能達孔聖意。即是如來身。不悟兩家旨。讀書徒苦辛。石


我見謾人漢。如籃盛水走。一氣將歸家。籃裏何曾有。我見被人謾。一似園中韭。日日被刀傷。天生還自有。寒


將瓶貯虛空。繞四天下走。貯處空不少。瀉時空不有。神識空一無。妄想著如韭。出釜而入腸。到頭何所有。楚


衲袖貯朝雲。雲氣隨我走。歸布尺宅中。斯須復何有。吾心似明月。并照山中韭。帝釋王都間。光輝無不有。石


寒山頂上月輪孤。照見晴空一物無。可貴天然無價寶。埋在五陰溺身軀。寒


此身閒逐片雲孤。明月清風何處無。盡大地人教作佛。一莖草上一金軀。楚


兩莫雙兮一莫狐。鎮州道有趙州無。天高雁影分南北。交頸鴛鴦不露軀。石


或向前溪照碧流。或向巖邊坐磐石。心似孤雲無所依。悠悠世事何須覓。寒


飢食山中一口松。臥枕松根一拳石。自己猶如陌路人。誰能更向他家覓。楚


瘦骨終當埋白雲。此心久已同巖石。霜天月白露華濃。切忌道人無處覓。石


我家本住在寒山。石巖棲息離煩緣。泯時萬象無痕跡。舒處周流徧大千。光影騰輝照心地。無有一法當現前。方知摩尼一顆珠。解用無方處處圓。寒


近望台山接雁山。道人住此絕攀緣。身心契理無多少。鏡像交輝有百千。赫日雖高行嶺下。恆沙不遠在窗前。世間出世俱稱妙。情與無情總入圓。楚


不住舟兮即住山。山頭水面寄生緣。詩題殘碣知存幾。字化蒼龍不計千。有想亦同明月上。無心恰遇落花前。夜分夢坐須彌頂。日照中天分外圓。石


世人何事可吁嗟。苦樂交煎勿底涯。生死往來多少劫。東西南北是誰家。張王李趙權時姓。六道三塗事似麻。只為主人不了絕。遂招遷謝逐迷邪。寒


茫茫苦海實堪嗟。浩浩滄溟尚可涯。須信有錢公子宅。不如無事道人家。鵲巢豈厭棲高樹。毳衲何妨續斷麻。聲色縱橫魔境擾。一揮智劒斬羣邪。楚


無航業海古來嗟。霧漲雲浮詎有涯。自入山中為道者。不隨世上做人家。興來字閒書葉。笑殺謀生亂績麻。忽忽歲華驅我去。晚年何以敵諸邪。石


余家本住在天台。雲路煙深絕客來。千仞巖巒深可遁。萬重谿澗石樓臺。樺巾木屐沿流步。布裘藜杖繞山回。自覺浮生幻化事。逍遙快樂實奇哉。寒


四明咫尺是天台。野鶴孤雲共往來。水石參差連梵宇。金銀璀璨接仙臺。攀蘿挽葛登山頂。解帶披裘曳履回。長憶豐干與寒拾。此中行坐儘優哉。楚


吳興南望即天台。一道江波得得來。日月高懸寒石頂。風雲遙接國清臺。丹丘碧海聲猶在。木屐樺冠笑不回。逸響於今非寂寞。琦公而後屬誰哉。石


不見朝垂露。日爍自消除。人身亦如此。閻浮是寄居。慎莫因循過。且令三毒祛。菩提即煩惱。盡令無有餘。寒


物換人皆老。星移歲又除。閻浮界上客。閃電影中居。一念從今悟。羣昏自此祛。了知心地藏。無欠亦無餘。楚


原草春方長。野燒寒復除。物隨中氣換。人得幾時居。駒隙能無警。狐疑貴自祛。幡然今入道。了了不知餘。石


水清澄澄瑩。徹底自然見。心中無一事。萬境不能轉。心既不妄起。永劫無改變。若能如是知。是知無背面。寒


歷歷根境識。堂堂佛知見。本空不待掃。元有何須轉。得旨長快活。臨機善通變。舒開白玉毫。突出黃金面。楚


欲契聖人心。而當離所見。隔窗花影搖。高樹鶯聲轉。美容易為衰。靈臺不可變。如何無相中。菩薩夜叉面。石


說食終不飽。說衣不免寒。飽喫須是飯。著衣方免寒。不解審思量。只道求佛難。回心即是佛。莫向外頭看。寒


熱則普天熱。寒則普天寒。欲免寒與熱。何異熱與寒。不信作佛易。翻成行路難。自家真面孔。直待畫來看。楚


寒時勿太熱。熱時無太寒。忽寒又忽熱。兼熱亦兼寒。知此養生易。迷此養生難。司空顛倒讀。譜牒向誰看。石


可畏輪迴苦。往復似翻塵。蟻巡環未息。六道亂紛紛。改頭換面孔。不離舊時人。速了黑暗獄。無令心性昏。寒


眾生不了悟。曠劫徇根塵。自性常空寂。由來絕糾紛。人生貪食獸。獸死卻為人。人獸更相食。妨他業鏡昏。楚


欲畫空成色。思揚水起塵。雲山方作舞。花雨自交紛。紅藥如歌女。青松可韻人。清芬滿眼耳。智鏡不為昏。石


可畏三界輪。念念未曾息。纔始似出頭。又卻遭沈溺。假使非非想。蓋緣多福力。爭似識真源。一得即永得。寒


哀哉三界苦。可以一念息。大旱渠不焦。大浸渠不溺。日月借輝光。天人荷恩力。真源竟何在。無得無不得。楚


大士為有情。慈悲未曾息。從火而出火。因溺而投溺。以無身為身。以無力為力。了知生佛相。度心不可得。石


昨日遊峰頂。下窺千尺崖。臨危一株樹。風擺兩枝開。雨飃即零落。日曬作塵埃。嗟見此茂秀。今為一聚灰。寒


形山中有寶。識海外無崖。此日能詳審。迷雲盡豁開。一塵收大地。六趣滅非埃。化彼同成佛。如將麥種灰。楚


看山須到頂。學道如懸崖。仰嘯目無礙。高歌心自開。夕陽虛過跡。空翠絕飛埃。翻憶劫前事。寒冰火結灰。石


自古多少聖。叮嚀教自信。人根性不等。高下有利鈍。真佛不肯認。置力枉受困。不知清淨心。便是法王印。寒


大家訓奴僕。奴僕不肯信。得利轉聰明。失利恆遲鈍。奴僕為利死。大家因財困。思量有限身。總被無常印。楚


最後靈山事。垂嗣以表信。源流成遠迂。法弊成頑鈍。而見高尚士。甘於林下困。哀哉斷索禪。妄受冬瓜印。石


我聞天台山。山中有琪樹。永言欲攀上。莫繞石橋路。緣此生悲歎。幸居將己慕。今日觀鏡中。颯颯鬢垂素。寒


是身如浮雲。又比臨崖樹。雲散歸虛空。樹摧橫道路。死生達其源。聲色非所慕。學道貴從師。師資傳有素。楚


香嚴曾立言。口咬一枝樹。手足不相攀。有人問道路。答之喪厥身。否則負所慕。萬竹吼千山。梅花影自素。石


養子不經師。不及都亭鼠。何曾見好人。豈聞長者語。為染在薰蕕。應須擇朋侶。五月販鮮魚。莫教人笑汝。寒


正念快猫兒。邪心飢老鼠。縱鼠不養猫。斯人難與語。併將猫鼠逐。善惡俱無侶。汝即是如來。如來即是汝。楚


爭看捕猫兒。角尖入老鼠。猫口生流涎。鼠驚不敢語。猫兒假小心。相與稱道侶。鼠子出角時。這回不放汝。石


徒閉蓬門坐。頻經歲月遷。唯聞人作鬼。不見鶴成仙。念此那堪說。隨緣須自憐。回瞻郊郭外。古墓犁為田。寒


不見虛空壞。徒傷岸谷遷。有情皆肉段。無漏乃金仙。省去終由己。迷來實可憐。但令心作佛。何慮海為田。楚


世亂少完璧。人情多變遷。有山難隱士。無地可仙。兵火何其慘。民情甚可憐。道人一鉢在。何處問原田。石


時人見寒山。各謂是風顛。貌不起人目。身唯布裘纏。我語他不會。他語我不言。為報往來者。可來向寒山。寒


聚財能作祟。貪酒遂成顛。為女將身縛。如蠶被繭纏。轉添三毒盛。翻怪六親言。未死常遭病。魂靈在泰山。楚


野性時違俗。人因號我顛。閒身荒寺寄。破衲斷雲纏。面壁竟無語。看花或有言。吁嗟名利客。幾個問寒山。石


自在白雲閑。從來非買山。下危須策杖。上險捉藤攀。澗畔松常翠。谿邊石自斑。友朋雖阻絕。春至鳥關關。寒


自我得身閑。彌年不下山。雲深同鶴住。果熟共猿攀。最愛千峰碧。從教兩鬢斑。絕無名與利。誰肯扣松關。楚


賦性樂幽閑。相宜惟在山。有詩懶琢削。無事絕躋攀。任爾物華改。隨渠僧臘斑。柴門雲自護。雖設未曾關。石


我在村中住。眾推無比方。昨日到城下。仍被狗形相。或嫌袴太窄。或說衫少長。撐卻鷂子眼。雀兒舞堂堂。寒


各有隨身影。驅馳走四方。幾回閒辯譿。何處細端相。遠近燈肥瘦。高低月短長。不知圓寂夜。誰在涅槃堂。楚


奔馳哀底事。黽勉紀遐方。道自鳶魚察。心為金玉相。竹房松火煖。瓦竈茗煙長。澹泊得山味。清風來草堂。石


死生元有命。富貴本由天。此是古人語。吾今非謬傳。聰明每短命。癡騃卻長年。鈍物豐財寶。惺惺漢無錢。寒


休學外道法。莫貪長壽天。如同地獄住。此是佛經傳。頓悟無生理。方為不死年。若論因與果。來往似翻錢。楚


參禪趁色力。出路問晴天。酌古非虛語。傷今自失傳。謀生強壯日。悔過死亡年。枉復有家計。閻王不要錢。石


國以人為本。猶如樹因地。地厚樹扶疎。地薄樹顦顇。不得露其根。枝枯子先墜。決陂以取魚。是求一期利。寒


為王贍部洲。多住歡喜地。善報得富樂。生民免顦顇。法輪轉其中。佛力無所墜。若比三洲人。此方根獨利。楚


觀樹獨經行。乃思持心地。本根培植深。枝榦無顦顇。露潤花修容。霜侵葉不墜。垂陰如淨居。幽廠快風利。石


眾生不可說。何意許顛邪。面上兩惡鳥。心中三毒蛇。是渠作障礙。使你事煩拏。高舉手彈指。南無佛陀耶。寒


無心邪即正。有念正成邪。識似瓶中雀。身如篋內蛇。了然知幻夢。從此息紛拏。盡斬為三段。當陽按莫耶。楚


誦詩三百篇。所貴思無邪。求友皆鳴鳥。于京兆夢蛇。正聲尚和雅。真氣任騰拏。仰止聖王意。宮牆長昔耶。石


自樂平生道。煙蘿石洞間。野情多放曠。長伴白雲閒。有路不通世。無心孰可攀。石牀孤夜坐。圓月上寒山。寒


青松千萬樹。白屋兩三間。在世人人。為僧日日閒。貪心多苦惱。俗事莫追攀。幸可供齋鉢。秋來芋滿山。楚


曠志乾坤外。棲心泉石間。雲蒸土竈冷。風韻樹瓢閒。野果吾先摘。好花仙未攀。奇哉可笑事。夢想不離山。石


大海水無邊。魚龍萬萬千。遞互相食噉。癡肉團。為心不了絕。妄想起如煙。性月澄澄朗。廓爾照無邊。寒


佛滅幾經年。如今倏二千。誰明乾屎橛。總似爛泥團。說法人成市。當陽口吐煙。身登師子座。心在野狐邊。楚


說法何多口。狂花委大千。誰能如鐵橛。未到破蒲團。認指徧忘月。聞香不辯煙。安知真實義。言論斷中邊。石


自見天台頂。孤高出眾羣。風搖松竹韻。月現海潮頻。下望山青際。談玄有白雲。野情便山水。本志暮道倫。寒


獨推華頂秀。難與眾峰羣。遁跡潛心處。登高縱目頻。青溪飛白鳥。碧落卷丹雲。不慕寒山子。其誰作隱倫。楚


莫若金庭秀。諸峰不可羣。台星臨耿耿。瑤草見頻頻。高接三靈氣。平浮萬丈雲。寒山曾叱石。自許欲為倫。石


三五癡後生。作事不真實。未讀十卷書。強把雌黃筆。將他儒行篇。喚作賊盜律。脫體似蟫蟲。齩破他書帙。寒


凡作史書者。篇篇論事實。推邪立忠正。萬古一寸筆。孔子修春秋。蕭何制漢律。後賢多避禍。權勢諛滿帙。楚


作詩關世風。美刺貴其實。命意動天神。寫之大雅筆。請無文字觀。續史見條律。末俗逞浮華。濫觴千萬帙。石


心高如山嶽。人我不伏人。解講圍陀典。能談三教文。心中無慚愧。破戒違律文。自言上人法。稱為第一人。愚者皆讚歎。智者撫掌笑。陽燄虛空花。豈得免生老。不如百不解。靜坐絕憂惱。寒


屢欲談大道。難得忘言人。徒泥孔孟書。學為韓柳文。書亦不成書。文亦不成文。開口說今古。籠罩天下人。言語失次第。傳作一場笑。何異蠹書魚。故紙堆中老。若識本無言。即除生死惱。楚


閱世竟無味。令予思古人。功成不自伐。言立示無文。後代澆漓甚。徒能作偽文。綱常等羽毛。孔孟稱同人。畏哉豺狼心。刀筆在談笑。此輩毋與鄰。寧共蒼崖老。埋頭讀古書。永遠諸煩惱。石


如許多寶貝。海中乘壞舸。前頭失腳桅。後面又無柁。宛轉任風吹。高低隨浪簸。如何得到岸。努力莫端坐。寒


君乘日本船。我泛高麗舸。風順且揚帆。浪麄宜正柁。蛟龍任出沒。晝夜從掀簸。一日至寶洲。開懷促席坐。楚


生死如大海。以智慧為舸。煩惱似長江。以戒定為柁。識浪如山來。業風隨弄簸。任他水鬼忙。我且安然坐。石


我見凡愚人。多畜資財穀。飲酒食生命。謂言我富足。莫知地獄深。唯求上天福。罪業如毘富。豈得免災毒。財主忽然死。爭共當頭哭。供僧讀疏文。空是鬼神祿。福田一個無。虛設一羣禿。不如早覺悟。莫作黑暗獄。狂風不動樹。心真無罪福。寄語兀兀人。叮嚀再三讀。寒


種福如種木。種德如種穀。所積既已多。所須無不足。當求早成佛。自具出世福。福德在世間。徒然長三毒。得之固為喜。失之翻成哭。天眾愛莊嚴。凡夫千利祿。文人筆不停。談士舌欲禿。只為無好心。何曾離地獄。參禪見佛性。切忌作癡福。禮拜勤懺悔。時將藏經讀。楚


善惡種不同。禾稗非一穀。為善如種禾。所食長得足。為惡如種稗。不得享天福。乃勸今之人。切勿行慘毒。現世不殺生。免向陰司哭。我愛灌蔬翁。雨露成恩祿。我恨諸闡提。酒肉集羣禿。明明三寶階。盲冥造地獄。此輩無信根。安知享清福。少有血氣人。是詩當熟讀。石


勸你三界子。莫作勿道理。理短被他欺。理長不奈你。世間濁濫人。恰似黍粘子。不見無事人。獨脫無能比。早須返本源。三界任緣起。清淨入如流。莫飲無明水。寒


世間何物大。最大無過理。你會即是我。我知即是你。猶如一母生。故曰諸佛子。諸佛觀三界。惟將自身比。自他等安樂。滅苦永不起。苦樂兩俱忘。淨心同止水。楚


地水與風火。聚散有至理。聚則為你身。散則不是你。血肉還父母。方始較些子。咄哉清淨身。無一物可比。真心亦強名。何滅亦何起。偶爾布晴霞。明月印空水。石


三界人蠢蠢。六道人茫茫。貪財愛婬欲。心惡如豺狼。地獄如箭射。極苦若為當。兀兀過朝夕。都不別賢良。好惡總不識。猶如猪及羊。共語如木石。嫉妒似顛狂。不自見己過。如猪在圈臥。不知自償債。卻笑牛牽磨。寒


苦海無舟楫。何由出渺茫。凡夫戀財色。總似一羣狼。快活歸自己。煩惱令他當。天報了不錯。去惡存善良。來世羊食人。今世人食羊。強健作主宰。臨終發昏狂。閻羅面前過。刀劒林裏臥。早晚脫輪迴。盲驢且推磨。楚


百姓為芻狗。慘雲接混茫。天下有治理。聖人為貪狼。令德使無訟。雷霆獨敢當。兵仗變農具。頑很化貞良。歲豐享時若。高隱起屠羊。渾然塵埃裏。言笑但清狂。老衲歸千峰。雲霞為坐臥。盈虛一掌中。乾坤如轉磨。石


人生在塵蒙。恰似盆中蟲。終日行繞繞。不離其盆中。神仙不可比。煩惱計無窮。歲月如流水。須臾作老翁。寒


面白髮蒙蒙。分明一躶蟲。不為鳥獸行。常在人天中。性淨豁然悟。輪迴從此窮。剗除地獄業。推倒閻羅翁。楚


物我不相蒙。同一造化蟲。蚯蚓出土死。人死埋土中。生死原不異。出入頗難窮。要作忘形者。寧為贅世翁。石


寒山出此語。復似顛狂漢。有事對面說。所以足人怨。心直出語直。直心無背面。臨死渡奈河。誰是嘍羅漢。冥冥泉臺路。被業相拘絆。寒


參禪了生死。特達英靈漢。只是一味真。能降眾魔怨。幾多惡心性。孤負好頭面。不學向上人。甘為下劣漢。恰似被罩魚。身受芒繩絆。楚


欲入佛魔境。錚錚須鐵漢。情乾理亦忘。何處覓恩怨。亞目見無頂。真心絕背面。堪憐近末流。總是鈍根漢。不必辨來機。魚腮柳絲絆。石


寄語諸仁者。復以何為懷。達道見自性。自性即如來。天真元具足。修證轉差回。棄本卻逐末。只守一場獃。寒


方寸心難構。平常道在懷。終然無比況。勸你莫將來。往往昏如醉。區區喚不回。都忘許大事。真個是癡獃。楚


蒼蒼千仞壁。相對似無懷。石骨忘寒暑。雲心何去來。獨看孤草死。幾見百花回。世智吾烏有。空山學老獃。石


世有一般人。不惡又不善。不識主人翁。隨客處處轉。因循過時光。渾是癡肉臠。雖有一靈臺。如同客作漢。寒


一等雛道人。形模恰似善。將心逐境流。作事隨情轉。每日縱無明。貪杯打大臠。如何喚作僧。正是癡狂漢。楚


天性本同然。何獨為不善。心肝鐵打成。口舌山旋轉。笑挾鞞中刀。怒翻几上臠。率之地獄遊。閱盡猙獰漢。石


常聞釋迦佛。先受然燈記。然燈與釋迦。只論前後智。前後體非殊。異中無有異。一佛一切佛。心是如來地。寒


生死若循環。此中無可記。誰論得與失。謾說愚兼智。諸佛本圓常。眾生非變異。同登甘露門。一種真金地。楚


佛祖之正脈。將毋口吻記。選根斷偽情。悟理崇真智。法弊聰明繁。道衰風教異。那得至誠人。神光照天地。石


常聞國大臣。朱紫簪纓祿。富貴百千般。貪榮不知辱。拏馬滿宅舍。金銀盈帑屋。癡福暫時扶。埋頭作地獄。忽死萬事休。男女當頭哭。不知有禍殃。前路何疾速。家破冷颼颼。食無一粒粟。凍餓苦悽悽。良由不覺觸。寒


人生一世間。那箇無天祿。但只貪富貴。未嘗憂寵辱。酒思常滿杯。錢恨不盈屋。吾佛有勸戒。妻子真牢獄。生聚暫為歡。死別長嘷哭。泉路動即至。火輪來甚速。相逢盡冰炭。所啖非菽粟。都由在世時。軟滑生淫觸。楚


卿相在朝廷。居高薦厚祿。胡為體至貪。沒世受憂辱。汝欲構園亭。萬民為卸屋。汝欲求珍珠。百姓為下獄。汝欲饗肥甘。一羣為慟哭。不知福易終。輪迴相報速。刀山是臥牀。鐵丸易精粟。警戒語諄諄。愚者不感觸。石


上人心猛利。一聞便知妙。中流心清淨。審思云甚要。下士鈍暗癡。頑皮最難裂。直得血淋頭。始知自摧滅。看取開眼賊。鬧市集人決。死屍棄如塵。此時向誰說。男兒大丈夫。一刀兩段截。人面禽獸心。造作何時歇。寒


修心有善惡。報土開麄妙。末上得菩提。最先明旨要。謗而不信者。頭作七分裂。懺悔福乃生。歸依罪尋滅。自心即是佛。更欲從誰決。若待無常到。此時何所說。祖師示方便。言語太直截。且向三句參。喫茶珍重歇。楚


我觀了道人。無心求至妙。今之無明流。鬬諍為玄要。惜矣蚩蚩氓。不顧石火裂。尋常戰兩頭。而苦於生滅。一礙一切礙。去就未能決。要知佛祖原。如幻如實說。山頂雲盡消。海底流俱截。所以入生死。生死心已歇。石


我有六兄弟。就中一個惡。打伊又不得。罵伊又不著。處處無奈何。耽財好淫殺。見好埋頭愛。貪心過羅剎。阿爺惡見他。阿孃嫌不悅。昨被我捉得。惡罵恣情掣。趁向無人處。一一向伊說。汝今須改行。覆車須改轍。若也不信受。共汝惡合殺。汝受我調伏。我共汝覓活。從此盡和同。如今過菩薩。學業攻鑪冶。鍊盡三山鐵。至今靜恬恬。眾人皆讚說。寒


尀耐貪瞋癡。使我長發惡。三賊暗埋藏。一朝親捉著。心王苦相勸。令我莫打殺。元是自家親。孳生徧塵剎。逆之即煩惱。順之即喜悅。譬如猴被縛。縛緊將繩掣。掣繩繩轉緊。緩緩容渠說。渠說非我罪。總是君行轍。所好君欲生。所惡君欲殺。君作我受名。豈願隨君活。從此請辭去。不然同布薩。我聞頻點頭。契若石引鐵。可以書諸紳。處處逢人說。楚


嬰兒初生時。不識善與惡。蒙蒙天地間。寸心無耽著。惜哉伊父母。真氣代殘殺。情愛深河海。罪過等塵剎。黃葉作金錢。止啼為歡悅。鑿開貪欲根。金飾肘上掣。忠孝節義因。誓不早陳說。豫教失端方。性成蹈故轍。伏機當發張。恣意但行殺。很戾入神明。邪淫為快活。衰亡醞釀深。血肉黷菩薩。武火肆燔燒。應無堅固鐵。何如向道專。功德信難說。石


我見世間人。堂堂好儀相。不報父母恩。方寸底模樣。欠負他人錢。蹄穿始惆悵。個個惜妻兒。爺孃不供養。兄弟似怨家。心中常悒快。憶昔少年時。求神願成長。今為不孝子。世間多此樣。買肉自家噇。抹觜道我暢。自逞說嘍囉。聰明無益當。牛頭努目瞋。始覺時已曏。擇佛燒好香。揀僧歸供養。羅漢門前乞。趁卻閒和尚。不悟無為人。從來無相狀。封疏請名僧。錢三兩樣。雲光好法師。安角在頭上。汝無平等心。聖賢俱不降。凡聖皆混然。勸君休取相。寒


昨見一羣僧。袈裟福田相。清晨入市鄽。彷彿如來樣。開口論貨財。妒人生怨悵。師資甚失禮。犬馬猶能養。既已傲同學。彌令心怏怏。行時又慢老。坐處各爭長。飲酒無威儀。純成俗人樣。醉來即鼾睡。睡起嫌未暢。依前詣酒家。更脫衣衫當。問法法不知。問書書在曏。遊談誑檀越。假善求供養。又有一類僧。置產為高尚。枷鎖不離門。長官時問狀。卻嫌坐禪侶。專作死模樣。汲黯譬積薪。後來者居上。安危自業招。禍福非天降。臨死壞爛時。不如猪狗相。楚


千聖不傳妙。本來無形相。黃檗脇下拳。此是慈悲樣。大事喪考妣。心中時悵悵。一朝悟徹時。方見真孝養。孝養既無愧。心王何悒怏。發言同石立。積德俱年長。今日之所為。後來之榜樣。哀哉像季秋。學道不通暢。法未悟千差。事無行一當。外貌殊可觀。內心果何曏。空耗住持糧。兼欺檀越養。出入近公候。虛名自高尚。些毫不遂心。撫按投公狀。從古迄至今。祖師無此樣。覆惡佛不許。悔過淨名上。苟不發深省。奚免見升降。照膽有神銅。難逃種種相。石


有鳥五色文。棲梧食竹實。徐動合威儀。鳴中施呂律。昨來何以至。為吾暫時出。儻聞絃歌聲。作舞欣今日。寒


鷄鶋至魯門。空嗉不復實。雖有鐘鼓音。未知宮商律。人憐文仲愚。謂是嘉瑞出。朱鳥在南方。來儀定何日。楚


重明鳥至祥。飤以瓊膏實。雞體玄黃文。鳳鳴天地律。曾為皇漢來。本自月支出。令我懷佳音。翹翹企此日。石


昔日極貧苦。夜夜數他寶。今日審思量。自家須營造。掘得一寶藏。純是水晶珠。大有碧眼胡。密擬買將去。余即報渠言。此珠無價數。寒


最切不在身。至貴不在寶。天堂任我為。地獄從誰造。眼橫鼻直者。各自有心珠。玉兔與金烏。朝夕任來去。只是一珠光。變現河沙數。楚


大道誰賢愚。各懷一至寶。不知早自珍。乃欲更相造。亦如醉臥人。顛忘衣裏珠。終朝向外尋。海北山南去。忽得悔從前。奔走路無數。石


一生慵懶作。憎重只便輕。他家學事業。余持一卷經。無心裝標軸。來去省人擎。應病則說藥。方便度眾生。但自心無事。何處不惺惺。寒


貪夫何日足。苦擔幾時輕。未讀生天論。那知了義經。一頭和酒浸。雙手把錢擎。月算分毫聚。年推息利生。無常旦夕至。只恐不惺惺。楚


住山塵累遠。自覺一身輕。不作有為事。但看無字經。經箋非玉版。萬古許誰擎。當下了其義。何勞智計生。凝眸天地外。非寂亦非惺。石


我見出家人。不入出家學。欲知真出家。心淨無繩索。澄澄絕玄妙。如如無倚託。三界任縱橫。四生不可泊。無為無事人。逍遙實快樂。寒


捨家得出家。有學成無學。四壁冷蕭蕭。六門空索索。已除桑下戀。聊向橘中託。天地即幻化。山林同旅泊。笙歌與鼓鐘。非吾所謂樂。楚


吾人想出塵。無習小乘學。若作不淨觀。白骨空罥索。將謂數息是。氣散終無託。縱想入鄰虛。究竟難棲泊。到此放身命。方得大安樂。石


昨到雲霞觀。忽見仙尊士。星冠月帔橫。盡云居山水。余問神仙術。云道若為比。謂言靈無上。妙藥心神祕。守死待鶴來。皆道乘魚去。余乃返窮之。推尋勿道理。但看箭射空。須臾還墜地。饒你得仙人。恰似守屍鬼。心月自精明。萬象何能比。欲知仙丹術。身內元神是。莫學黃巾公。握愚自守擬。寒


白首學神仙。黃冠稱道士。甚欲登蓬萊。奈何阻弱水。肉身無兩翅。難與鴻鵠比。年老丹不成。書多術猶祕。玉棺竟未下。金節徒思去。大患緣有身。長生諒非理。縱饒八萬劫。寧免歸死地。在漢淮南王。求仙為廁鬼。爭如學空寂。舉世絕倫比。詎見人民非。休論城郭是。太虛常湛然。名相誰能擬。楚


世上無真人。且多偽練士。貪癡障道門。不解火中水。扇羽巾華陽。神仙高自比。道經尚未探。邪術亦深祕。大藥詎人間。空使尋山去。縱負盈車來。丹成非極理。張皇說解尸。如空必墜地。銅石說點金。如人必作鬼。奇哉唐六如。擔水河頭比。鼎敗寒灰飛。精華何處是。神仙不愛財。切莫錯相擬。石


余鄉有一宅。其宅無正主。地生一寸草。天垂一滴露。火燒六個賊。風吹黑雲雨。子細尋本人。布裹真珠爾。寒


來從無量劫。畢竟誰為主。綠水與青山。分明全體露。只將這個法。普施霶雨。聞者心花開。塵塵剎剎爾。楚


夢遊天地間。須辨其中主。月色自孤明。心光常獨露。默時走迅雷。言處灑甘雨。萬物發陽春。如是運轉爾。石


傳語諸公子。聽說石齊奴。僮僕八百人。水碓三千區。舍下養魚鳥。樓上吹笙竽。伸頭臨白刃。癡心為綠珠。寒


人間好男子。總與婦為奴。色膽充三界。貪心滿八區。高堂堆蜀錦。密座促齊竽。死去埋荒塚。猶含口內珠。楚


豪為換馬者。吝即守錢奴。將相車千乘。王侯第一區。空餘金谷酒。孰奏商邱竽。死學賈胡去。剖身藏美珠。石


何以長惆悵。人生似朝菌。那堪數十年。新舊凋零盡。以此思自哀。哀情不可忍。奈何當奈何。脫體歸山隱。寒


其下有積蛇。是中饒毒菌。啜羹必致死。染指無不盡。瞋障亦復然。所以修慈忍。但取懷抱空。何妨市鄽隱。楚


神仙嘗採芝。勿採山中菌。奚止傷昆蟲。食者同歸盡。愚哉貪肥鮮。違戒何殘忍。不如守道人。飯蔬成大隱。石


縷關前業。莫訶今日身。若言由冢宅。個是極癡人。到頭君作鬼。豈令男女貧。皎然易解事。作麼無精神。寒


利益眾生事。莊嚴百福身。修成現在業。報得未來人。第一哀憐苦。偏多賑濟貧。非惟他受樂。亦足自怡神。楚


獨游無伴侶。萬里只孤身。苦路懷慈母。荒山念道人。見聞寧鄙陋。操履益堅貧。瘦影臨蒼瀑。徘徊照入神。石


我見黃河水。凡經幾度清。水流如箭急。人世若浮萍。癡屬根本業。無明煩惱坑。輪迴幾許劫。只為造迷盲。寒


不假摩尼力。何由濁水清。心如難死草。境似易生萍。菩薩愚癡障。聲聞解脫坑。凡夫著聲色。歷劫受聾盲。楚


莫厭聲塵鬧。勿耽山色清。少時同夏木。老去即秋萍。理盡聞思路。知深見識坑。茫茫陷身者。開眼卻如盲。石


二儀既開闢。人乃居其中。迷汝即吐露。醒汝即吹風。惜汝即富貴。奪汝即貧窮。碌碌羣漢子。萬事由天公。寒


有一如意寶。祕在形山中。濕煖歸水火。堅動還地風。推尋不可得。受用了無窮。俗物都蹉過。喚他作天公。楚


四邊不見表。況復論其中。世界水交火。人身地接風。各還何處是。偶合若為窮。昂首貫寒暑。默然存至公。石


余勸諸稚子。急離火宅中。三車在門外。載你免飄蓬。露地四衢坐。當天萬事空。十方無上下。來往任西東。若得個中意。縱橫處處通。寒


譬如一眼龜。墮在大海中。出入無量歲。隨波若萍蓬。一朝值浮木。而不得其空。南去又向北。西來復往東。忽然相撞著。處處是圓通。楚


傀儡何人掣。顛顛光影中。霜清摧晚韭。朔吹捲寒蓬。沫聚鷗移夢。星沈魚啖空。全迷天極北。不再日華東。黽勉聲塵裏。怡然得大通。石


可歎浮生人。悠悠何日了。朝朝無閒時。年年不覺老。總為求衣食。令心生煩惱。擾擾百千年。去來三惡道。寒


法界露堂堂。心王明了了。本來無聖凡。安得有生老。慎勿起貪瞋。從此添熱惱。還栽地獄業。未出修羅道。楚


鼎鼎百年間。世人多未了。我身如此閒。我性何曾老。夢幻契無心。境緣安得惱。有時坐草庵。有日歌山道。石


時人尋雲路。雲路杳無蹤。山高多險峻。澗闊少玲瓏。碧嶂前兼後。白雲西復東。欲知雲路處。雲路在虛空。寒


欲與雲為伴。雲多不定蹤。澗將山作侶。山亦少玲瓏。只是形兼影。相隨西又東。何須求富貴。富貴盡成空。楚


孤鶴高飛去。白雲何處縱。澗茅徒偃蹇。山竹自玲瓏。雪老陰崖北。輝生碧海東。須臾光氣滿。朗朗照晴空。石


寒山棲隱處。絕得雜人過。時逢林內鳥。相共唱山歌。瑞草聯谿谷。老松枕嵯峨。可觀無事客。憇歇在巖阿。寒


輪蹄俱不到。猿鶴自相過。每聽樵夫唱。時聞牧豎歌。山根雲漫漫。洞口石峨峨。一片莓苔地。青松繞四阿。楚


空巖花正發。輕策每常過。流水如人語。鳴泉和我歌。蒼苔供細輭。老石立嵯峨。意外吞無極。胸中小太阿。石


五嶽俱成粉。須彌一寸山。大海一滴水。吸入其心田。生長菩提子。徧蓋天中天。語汝慕道者。慎莫繞十纏。寒


西南上峨頂。東北至臺山。菩薩所住處。眾生良福田。福田徧大地。住處同一天。智慧即菩提。愚癡自縈纏。楚


吸盡西江水。移開人我山。方知母產地。此是祖家田。落落無為境。悠悠自在天。未曾起一念。那有識情纏。石


無衣自訪覓。莫共狐謀裘。無食自采取。莫共羊謀羞。借皮兼借肉。懷歎復懷愁。皆緣義失所。衣食常不周。寒


光武萬乘主。子陵一羊裘。寧知堯舜讓。未掩巢由羞。社稷從爾好。簞瓢非我愁。夷齊竟餓死。天下亦宗周。楚


三秋猶袗綌。五月尚披裘。自是高人分。寧為草服羞。時窮貧足樂。道喪易成愁。我輩當如是。天心日月周。石


自羨山間樂。逍遙無倚託。逐日養殘軀。閒思無所作。時披古佛書。往往登石閣。下窺千尺崖。上有雲盤礡。寒月冷颼颼。身似孤飛鶴。寒


問我何所樂。山林可栖託。澗泉處處流。松籟時時作。夜月點明燈。朝雲吐飛閣。六窗正虛寂。萬象同磅礡。仙子海上來。俱騎一隻鶴。楚


此生何所為。山水於焉託。少讀華亭書。老和寒山作。拋卻七尺竿。高臥千巖閣。月來通嘯歌。雲過足盤礡。一望浩無涯。松邊馴海鶴。石


我見轉輪王。千子常圍繞。十善化四天。莊嚴多七寶。七寶鎮隨身。莊嚴甚妙好。一朝福報盡。猶若棲蘆鳥。還作牛領蟲。六趣受業道。況復諸凡夫。無常豈長保。生死如旋火。輪迴似麻稻。不解早覺悟。為人枉虛老。寒


吾聞鹿腳仙。草舍藤蘿繞。清淨無欲身。莊嚴不貪寶。後因婬女過。貪彼顏色好。竟作蝜蝂蟲。俱成鴛鴦鳥。自兹失神力。由是落魔道。爾輩居華堂。身心豈可保。婦人如雨雹。能壞垂成稻。相勸早回頭。紅顏鏡中老。楚


二僧談禪理。諸天皆圍繞。飛花雜彩雲。垂語成珍寶。少頃論荒唐。品評姿色好。情動如獼猴。心飛類鵠鳥。頓失大神通。而墮於邪道。紛然鬼使隨。慧命不可保。譬彼植秀禾。禾秀不實稻。春夏不加工。無復歎秋老。石


平野水寬闊。丹丘連四明。仙都最高秀。羣峰聳翠屏。遠遠望何極。矹矹勢相迎。獨標海隅外。處處播嘉名。寒


山高數千仞。夜半日輪明。嵂崒含雲氣。玲瓏列畫屏。林華開又落。谷鳥送還迎。久不至城市。無人識姓名。楚


事近轉難悟。思窮翻易明。掀開道理障。撤去見知屏。本地風光露。故鄉山色迎。要知親切意。父母未安名。石


我見世間人。生而還復死。昨朝猶二八。壯氣胸襟士。如今七十過。力困形顦顇。卻似春日花。朝開夜落爾。寒


自古到如今。何人獨不死。燒香誦道經。願學長生士。宿骨非神仙。塵容轉顦顇。飄蓬八十秋。彈指須臾爾。楚


除非身不生。方得至無死。釋老尚遺形。況乎中下士。若還取相求。神識徒顦顇。道德能現前。長生訣乃爾。石


迴聳霄漢外。雲裏路岧嶤。瀑布千丈流。如舖練一條。下有棲心窟。橫安定命橋。雄雄鎮世界。天台名獨超。寒


天台山最高。遠望勢苕嶤。葉吐千千樹。花開萬萬條。黃金堆作寺。白玉削為橋。不假神通力。凡夫豈易超。楚


天台列河漢。望處轉岧嶤。江水流三浙。雲門路一條。臨厓看瀑布。踏雪過溪橋。偶記寒山草。高吟性自超。石


盤陀石上坐。谿澗冷淒淒。靜翫偏嘉麗。虛巖蒙霧迷。怡然憩歇處。日斜樹影低。我自觀心地。蓮華出淤泥。寒


深林人膽慄。絕澗水聲淒。桂樹山中滿。桃花洞裏迷。靜聞鐘遠近。閒望月高低。不覺成華髮。何煩降紫泥。楚


石瘦苔痕古。山深木葉淒。兼秋聲帶別。向夕望成迷。夢與林鐘靜。風來野梵低。觀心遊物表。不復異雲泥。石


隱士遁人間。多向山中眠。青蘿疎麓麓。碧澗響聯聯。騰騰且安樂。悠悠自清閒。免有染世事。心淨如白蓮。寒


綠竹林中坐。青松樹下眠。山禽聽不絕。石室近相聯。有意招人隱。無心學我閒。宗雷在何處。冷落半池蓮。楚


石筍為清供。石牀堪穩眠。瓦鐺碧澗近。茅屋白雲聯。念佛嗤多事。著書消大閒。興來時卓筆。攜杖上青蓮。石


寄語食肉漢。食時無逗遛。今生過去種。未來今日修。只取今日美。不畏來生憂。老鼠入飯甕。雖飽難出頭。寒


我有一間屋。往來成逗遛。方當未壞時。且可隨緣修。椽梠既差脫。崩摧何足憂。同袍儻見念。相送荒山頭。楚


三界為鄽舍。隨緣且逗遛。悟真真不立。知幻幻宜修。但了一生夢。勿擔千載憂。法身本無恙。日照青山頭。石


自從出家後。漸得養生趣。伸縮四肢全。勤聽六根具。褐衣隨春冬。糲食供朝暮。今日懇懇修。願與佛相遇。寒


胡為起一念。不覺隨六趣。若了心體空。方知法身具。靈山非遠近。曠劫真旦暮。生死甚疲勞。今朝忽然遇。楚


山居餐飲外。事事成真趣。種火繼禪燈。汲泉供茗具。栽花宜候時。了道不愁暮。日月迭往來。心光常與遇。石


五言五百篇。七字七十九。三字二十一。都來六百首。一例書巖石。自誇云好手。若能會我詩。真是如來母。寒


張公問李老。郭五答鄭九。識滅生死離。四人皆肯首。善財但合掌。妙德遙伸手。歷劫始相逢。奇哉諸佛母。楚


天一不成孤。二偶翻作九。蜈蚣勞百足。菩薩摩陀首。毒性及慈心。驢腳並佛手。更追威音王。還有老祖母。石


世事何悠悠。貪生未肯休。研盡大地石。何時得歇頭。四時凋變易。八節急如流。為報火宅主。露地騎白牛。寒


世事一何悠。星星放下休。枯樁臨倒日。惡貫結交頭。有識成三界。無貪涸四流。歸來滿天月。不復見人牛。楚


人生事悠悠。老大不知休。昔日蒼梧曲。今年青海頭。舟車如寶筏。歲月過泉流。一事無消息。將鞭叱石牛。石


嘗聞漢武帝。爰及秦始皇。俱好神仙術。延年竟不長。金臺既摧折。沙丘遂滅亡。茂陵與驪嶽。今日草茫茫。寒


衣冠從五帝。耕稼本三皇。去古日已遠。為君年尚長。後來耽富貴。非久就淪亡。安得淳風在。貪心益渺茫。楚


北窗風有意。開卷問羲皇。我道無今古。人情有短長。滄桑多變故。王霸幾消亡。悲慨知何益。東流送渺茫。石


憶得二十年。徐步國清歸。國清寺中人。盡道寒山癡。癡人何用疑。疑不解尋思。我尚自不識。是伊爭得知。低頭不用問。問得復何為。有人來罵我。分明了了知。雖然不應對。卻是得便宜。寒


茫茫三界中。火宅豈可歸。修習戒定慧。滅除貪瞋癡。貪瞋癡本空。戒定慧絕思。了此即是佛。非佛誰能知。行住及坐臥。蕭然何所為。眾生不請友。日用無緣知。萬象共酬酢。縱橫皆合宜。楚


此身無住著。無住即云歸。世上有家者。翻然笑我癡。有家便有苦。無住卻無思。此意問誰解。寒山片石知。偶逢狂放輩。一任好施為。無故罵而去。還他三不知。熙怡成解脫。逆順總相宜。石


語你出家輩。何名為出家。奢華求養活。繼綴族姓家。美舌甜脣觜。諂曲心鈎加。終日禮道場。持經置功課。鑪燒神佛香。打鐘高聲和。六時學客舂。夜夜不得臥。只為愛錢財。心中不脫灑。見他高道人。卻嫌誹謗罵。驢屎比麝香。苦哉佛陀耶。寒


往古出家者。出離三界家。近來出家者。返入他人家。繼拜別父母。重重貪愛加。放錢作衣資。置產收租課。結伴噇魚肉。同聲相唱和。厚茵高廣牀。未夜先眠臥。肚裏濁如泥。外頭將水灑。童奴稍失意。未免惡瞋罵。乃是羅剎黨。假號僧伽耶。楚


曾無善根者。急難求出家。亦為無食者。勉強投僧家。信基既不實。真誨從何加。口佛心不佛。人前講功課。覓錢餧豕羊。生涯勤應和。遇酒便狂呼。翻經當枕臥。有時賽神明。忍將雞血灑。是神其享之。必掃跡而罵。假使佛出世。無法可救耶。石


又見出家兒。有力及無力。上上高節者。鬼神欽道德。君王分輦坐。諸候拜迎逆。堪為世福田。世人須保惜。下下低愚者。詐現多求覓濁濫即可知。愚癡愛財色。著卻福田衣。種田討衣食。作債稅牛犁。為事不忠直。朝朝行弊惡。往往痛臀脊。不解善思量。地獄苦無極。一朝著病纏。三年臥牀席。亦有真佛性。翻作無明賊。南無佛陀耶。遠遠求彌勒。寒


僧寺收民田。官司驗物力。好閒呼小名。豈復尊大德。常住歸自己。師資懷五逆。法王好基業。費蕩真可惜。拋卻自家寶。走向傍邊覓。枷鎖亂縱橫。都緣耽酒色。饅頭著菜豏。抵死不肯食。百種邪思量。詐云我心直。命終入地獄。鐵棒敲驢脊。灌口用洋銅。其時悔無極。從今便覺悟。脇不至牀席。打破無字關。屏除煩惱賊。卻觀大千界。掌上庵摩勒。楚


荷負法門事。能具堅忍力。從來師資間。所重者道德。今也不其然。師資互為逆。不如鄉裏兒。師道尚珍惜。既稱悟道人。法眼盲無覓。用人多輕狂。行事不真色。營豐華麗衣。遠致珍奇食。夢囈語言標。自是為指直。何曾點石頭。莫謂望肩脊。虛消信施珠。罔報恩之極。須臾病苦纏。懊惱占牀席。末後成懡。終為敗德賊。吾儕當龜鑑。深思復銘勒。石


寒巖深復好。無人行此道。白雲高岫閒。青嶂孤猿嘯。我更何所親。暢志自宜老。形容寒暑遷。心珠甚可保。寒


覓心不得心。我道無可道。枕石山中眠。披雲月下嘯。昨來顏如玉。今旦身已老。寄語富家翁。田園為誰保。楚


獨坐興不孤。每復懷斯道。至靜聞螘喧。高吟引虎嘯。巖前石髮威。屋角雲頭老。憑檻摩蒼松。歲寒斯永保。石


本志慕道倫。道倫常獲親。時逢社源客。每接話禪賓。談玄月明夜。探理日臨晨。萬機俱泯迹。方識本來人。寒


有識乃同倫。無情亦我親。煙霞方外侶。風月坐中賓。影散蒲萄夕。香吹菡萏晨。談玄常浩浩。聽者未逢人。楚


石屋靜無倫。悠然影獨親。一峰能作主。眾壑不辭賓。月出松當晝。風生蘭發晨。清歌天籟嘯。響答古來人。石


元非隱逸士。自號山林人。何曾蒙幘帛。且愛裹疎巾。道有巢許操。恥為堯舜臣。獼猴罩帽子。學人避風塵。寒


不作空王子。甘為膺道人。辭家剃鬚髮。娶婦著冠巾。賈本牛羊質。湯休蟣蝨臣。明珠不自惜。一旦棄灰塵。楚


吾道隨時去。孤村同俗人。長穿遵業履。兼著子雲巾。卿相難為客。王候豈得臣。何如罹世網。尺璧委埃塵。石


自古諸哲人。不見有長存。生而還復死。盡變作灰塵。積骨如毗富。別淚成海津。唯有空名在。豈免生死輪。寒


百二十年人。渾無一個存。白頭都入土。滄海竟揚塵。有酒且飲濕。無錢空嚥津。煎膠粘日去。未解截風輪。楚


世相若流轉。空花妄見存。真心長在月。道眼不容塵。一喝山川走。片言河海津。天樞定物象。寸鐵運風輪。石


今日巖前坐。坐久煙霞收。一道清谿冷。千尋碧嶂頭。白雲朝影靜。明月夜光浮。身上無塵垢。心中那更憂。寒


內外了無物。乾坤俱不收。草衣復草屨。山腳又山頭。地暖白雲起。池寒紅葉浮。有身必敗壞。敗壞亦何憂。楚


楓林萬葉下。靜聽秋聲收。水落見山腳。雲開露石頭。蒼深烟影亂。虛白月華浮。安有輕塵集。朗懷捐百憂。石


千雲萬水間。中有一閒士。白日遊青山。夜歸巖下睡。倏爾過春秋。寂然無塵累。快哉何所依。靜若秋江水。寒


由來隱淪客。自號清虛士。春暖且閒行。月明多不睡。身從物外樂。事絕毫端累。坐石看雲山。餐松飲溪水。楚


經緯竟無緒。超超為野士。都拋世上憂。但向山中睡。理亂聽諸天。夢醒安所累。走窮華頂峰。飲盡桃源水。石


勸你休去來。莫惱他閻老。失腳入三塗。粉骨遭千擣。長為地獄人。永隔今生道。勉你信余言。識取衣中寶。寒


方哀西舍兒。又哭東鄰老。去矣喚不回。惄焉心似擣。前時畫棟宅。今日青松道。客養千金軀。臨化消其寶。楚


壽算謂無窮。形神嗟已老。雲光衣裏收。溪響夢中擣。綠草布郊原。白楊吹墓道。大聲呼不還。埋沒天然寶。石


世間一等流。誠堪與人笑。出家弊己身。誑俗將為道。雖著離塵衣。衣中多養蚤。不如歸去來。識取心王好。寒


下士聞我說。堂堂拍手笑。老曾有言。不笑不為道。頑若水浸石。忙如火烘蚤。歸依佛法僧。始信吾家好。楚


夾山早上堂。道吾京口笑。今日無知人。鼓舌亂談道。燈燄上飛蛾。褲襠裏跳蚤。若是為法人。惜取眉毛好。石


高高峰頂上。四顧極無邊。獨坐無人知。孤月照寒泉。泉中且無月。月自在青天。吟此一曲歌。歌終不是禪。寒


吾家在何許。乃在白雲邊。上有數株松。下有一曲泉。最好明月夜。方當素秋天。鳴蟲與落葉。共說無生禪。楚


坐來閒不了。詩想到厓邊。動筆花飛硯。煎茶鶴聽泉。日華籠翠樹。潭碧繪青天。人境尚雙遣。何容比量禪。石


有個王秀才。笑我詩多失。云不識蜂腰。仍不會鶴膝。平側不解壓。凡言取次出。我笑你作詩。如盲徒詠日。寒


我和寒山詩。有得復有失。覓句行掉頭。揮毫坐搖膝。依他聲律轉。自我胸襟出。法法皆現前。當空一輪日。楚


高吟非作詩。我心無得失。全刺寒山心。不搖楚石膝。風從華頂來。泉向天根出。炯炯照余懷。何殊冷竈日。石


我住在村鄉。無爺亦無孃。無名無姓第。人喚作張王。並無人教我。貧賤也尋常。自憐心的實。堅固等金剛。寒


虛空一大宅。般若所生孃。身是神通藏。心為自在王。千般歸有壞。一悟出無常。對境逢緣處。惟柔可勝剛。楚


恩乳深於海。多生非一孃。悲傷堆古骨。慚愧老空王。節孝寧虛幻。禪心非斷常。敢將浮脆事。言行證金剛。石


寒山出此語。此語無人信。蜜甜足人嘗。黃檗苦難吞。順情生喜悅。逆意多瞋恨。但看木傀儡。弄了一場困。寒


諸佛成菩提。始從一念信。未曾有一物。不被無常吞。無常吞不得。閻老不敢恨。更擬問如何。但言今日困。楚


所以為凡夫。祇因心不信。生死如鈎綸。情迷自暗吞。悠悠何所歸。忽忽有遺恨。俊哉破網羅。毋為境緣困。石


我見人轉經。依他言語會。口轉心不轉。心口相違背。心真無委曲。不作諸纏蓋。但且自省躬。莫覓他替代。口中作得主。是知無內外。寒


我今欲說禪。不可作禪會。謂渠是即觸。謂渠非即背。背觸二俱掃。洞庭湖無蓋。如何繼先德。將此傳後代。白月上林端。清風起天外。楚


世情付罔聞。禪道轉不會。塵剎既無方。此中安有背。堂堂獨露天。無底亦無蓋。并不知有古。況復論當代。悠然臥翠林。得句在言外。石


寒山唯白雲。寂寂絕埃塵。草座山家有。孤燈明月輪。石牀臨碧沼。虎鹿每為鄰。自羨幽居樂。長為象外人。寒


空中一片雲。地上一微塵。未絕身心累。難逃生死輪。行尋雞足隱。去與鷲頭鄰。可證僧為寶。堪將法化人。楚


雨過溪聲急。青山絕點塵。應機聞水碓。閱理悟空輪。長嘯忽忘世。高操不見鄰。相承千古意。必竟待何人。石


鹿生深林中。飲水而食草。伸腳樹下眠。可憐無煩惱。繫之在華堂。餚饍極肥好。終日不肯嘗。形容轉枯槁。寒


飢餐嶺上松。困藉巖前草。動即行數步。靜時無一惱。自從削髮來。便愛居山好。大抵出家人。灰寒而木槁。楚


空巖抱古松。下長靈芝草。白鹿忘機來。體之無苦惱。青猿摘果還。且比人心好。以類推其情。我願澤枯槁。石


花上黃鶯子。關關聲可憐。美人顏似玉。對此弄鳴弦。翫之能不足。眷戀在齠年。花飛鳥亦散。灑淚春風前。寒


春風入花柳。紅綠正堪憐。有女嬌顏色。無心理管弦。空房掩病枕。逝水惜彫年。化作孤飛燕。還來舊閣前。楚


芳草好顏色。美人生可憐。甫聞謌綠綺。忽愴斷朱弦。野塚增新土。荒丘哭少年。寧無驚視聽。快悟未生前。石


棲遲寒巖下。偏訝最幽奇。攜籃采山茹。挈籠摘果歸。蔬齋敷茅坐。啜啄食紫芝。清沼濯瓢鉢。雜和煮稠稀。當陽擁裘坐。閒讀古人詩。寒


吾廬信可樂。水石清且奇。渺渺沿流去。騰騰信腳歸。千尋蔭嘉木。五采拾靈芝。天闊雲霧散。月明星宿稀。無人同夜坐。自詠寒山詩。楚


山林宜朴素。意不愛珍奇。瓦瓮擔泉去。竹籃挑菜歸。水田栽紫芋。松地布青芝。籬下花常滿。座中人故稀。眼前無限景。隨筆採為詩。石


昔日經行處。今復七十年。故人無來往。埋在古冢間。余今頭已白。猶守片雲山。為報後來子。何不讀古言。寒


天上一晝夜。人間五百年。非生非死法。不有不無間。血比大海水。骨如毘富山。從今休歇去。只這是誰言。楚


至人出世上。一日勝千年。流俗雖百歲。無益於民間。流俗遺臭名。至人德如山。我常讀典雅。因之重立言。石


我見利智人。觀著便知意。不假尋文字。直入如來地。心不逐諸緣。意根不妄起。心意不生時。內外無餘事。寒


睡時喚作夢。覺即呼為意。日夜不得閒。皆曰自心地。心地本空寂。妄緣從何起。譬如已破瓶。無復作瓶事。楚


柏子已成佛。西來豈有意。達磨未折蘆。個個踏實地。鈍置哂蕭梁。是非風自起。何如立雪人。以竟一切事。石


身著空花衣。足躡龜毛履。手把兔角弓。擬射無明鬼。寒


達磨返流沙。遺下一隻履。踢出腳尖頭。嚇殺閻羅鬼。楚


睦州忠孝事。草縛十圍履。山寇望而退。德風驚野鬼。石


君看葉裏花。能得幾時好。今日畏人攀。明朝待誰掃。可憐嬌豔情。年多轉成老。將世比於花。紅顏豈長保。寒


借問山中人。居山有何好。春花滿路開。秋葉隨風掃。獨唱誰與和。長年不知老。無榮亦無辱。此樂真可保。楚


嘉樹滿山中。休誇枝葉好。花開有客攀。花落無人掃。風雨蕩為塵。聲光容易老。英雄及早年。努力本根保。石


縱你居犀角。饒君帶虎睛。桃枝折作醫。蒜殼取為瓔。暖腹茱萸酒。空心枸羹。終歸不免死。浪自覓長生。寒


用酒為肝膽。將財作眼睛。頭風添艾炷。腋氣帶香瓔。座客千金膳。家人七寶羹。惟言無後世。只要樂今生。楚


吾人愛道德。如護兩丸睛。束篾能忘世。繩衣勝珮瓔。泉炊鸚鵡粒。香泛雪霞羹。何必錢三萬。一杯當半生。石


為人常喫用。愛意須慳惜。老去不自由。漸被他催斥。送向荒山頭。一生願虛擲。亡羊罷補牢。失意終無極。寒


孝子人所嗟。逆兒天不惜。妻孥受愛憐。父母遭訶斥。簷水高下流。機梭往來擲。汝兒如汝為。何不報罔極。楚


一朝聞道後。夕死又何惜。忠孝亟躬。行君親毋面斥。友于尚石交。師道豈雲擲。四句銘中心。深操之至極。石


寒山無漏巖。其巖甚濟要。八風吹不動。萬古人傳妙。寂寂好安居。空空離譏誚。孤月夜長明。圓日常來照。虎丘兼虎谿。不用相呼召。世間有王傅。莫把同周邵。我自遯寒巖。快活長歌笑。寒


昔有婆羅門。脩身失其要。年衰得一男。首面殊娟妙。不久乃傾逝。悲啼眾所誚。去尋閻羅王。欲索文簿照。何遽奪吾兒。奔走來相召。其子為老翁。汝今年已邵。暫時寄汝家。癡騃令人笑。楚


石雲得我性。久默思玄要。雅志生清音。高情寄墨妙。花嬌不待譽。花落何勞誚。佛火燃孤明。松烟薄四照。泉光挂遠天。山響相應召。寡欲道真長。才明德益邵。閒閒物外人。悠悠契微笑。石


沙門不持戒。道士不服藥。自古多少賢。盡在青山腳。寒


若無眾生病。何用諸佛藥。一藏非正文。連篇皆注腳。楚


古有妙醫方。醍醐雜毒藥。悟服化千身。迷飲走四腳。石


有人笑我詩。我詩合典雅。不煩鄭氏箋。豈用毛公解。不恨會人稀。只為知音寡。若遣趁宮商。余病莫能罷。忽遇明眼人。即自流天下。寒


寒山三百篇。十倍高風雅。舜若多神抄。無言童子解。陽春白雪曲。自下和者寡。世慮誦時空。塵緣吟處罷。吾將列作圖。寢臥於其下。楚


吾愛寒山詩。通俗兼通雅。石女笑無言。木人別有解。倡前調既高。後和聲應寡。意句剗交光。仁風吹不罷。朗誦心花開。如空雜寶下。石


寒山道。無人到。若能行。稱十號。有蟬鳴。無鴉噪。黃葉落。白雲掃。石磊磊。山隩隩。我獨居。名善導。子細看。何相好。寒


知是道。行即到。絕相似。無可號。只心傳。休口噪。直下是。從頭掃。青山巔。白石隩。或愚迷。須化導。佛非佛。好不好。楚


石梁道。人罕到。樹無名。泉無號。猿自啼。鳥自噪。杲日升。浮雲掃。峰之巔。山之隩。苔詩。誰為導。語世間。多不好。石


寒山寒。冰鎖石。藏山青。現雪白。日出照。一時釋。從兹暖。養老客。寒


山上松。松下石。青者青。白者白。心無生。慮自釋。何所為。一閒客。楚


山雪老。冰成石。霜殺青。雲生白。春風吹。冰痕釋。且煨火。漫作客。石


我居山。勿人識。白雲中。常寂寂。寒


咄眾生。弄業識。請回光。本空寂。楚


看青山。雲轉識。雲自閒。智自寂。石


寒山深。稱我心。純白石。勿黃金。泉聲響。撫伯琴。有子期。辨此音。寒


言之深。達者心。貴似土。賤如金。無孔笛。沒絃琴。是何調。太古音。楚


山作骨。泉為心。貴白石。賤黃金。吹天籟。和帝琴。與古人。同知音。石


重巖中。足清風。扇不搖。涼氣通。明月照。白雲籠。獨自坐。一老翁。寒


深林中。聽松風。兩耳寂。萬竅通。盡情解。絕羅籠。問是誰。寒山翁。楚


石林中。臥高風。一字透。萬法通。問露柱。答燈籠。呵呵笑。無事翁。石


寒山子。長如是。獨自居。不生死。寒


咄諸子。只這是。信得及。長不死。楚


楚石子。詩如是。與寒山。無老死。石


我見世間人。個個爭意氣。一朝忽然死。只得一片地。闊四尺。長丈二。汝若會出來爭意氣。我與汝。立碑記。寒


堪歎六尺軀。只憑三寸氣。無厭積金玉。不住增田地。恨羅三。瞋郭二。瞥然喉中斷了三寸氣。名與姓。誰來記。楚


本分衲僧家。泠泠丈夫氣。要於夢見處。瞥然悟心地。一尚無況說二。心佛眾生同此氣。曠大劫來都不記。石


家有寒山詩。勝如看經卷。書放屏風上。時時看一徧。寒


多處三兩言。少時千百卷。擬抄寒山詩。歷劫寫不徧。楚


我讀寒山詩。勝讀經萬卷。忍俊不能禁。隨口和一徧。石


余自來天台。凡經幾萬回。一身如雲水。悠悠任去來。逍遙絕無鬧。忘機隆佛道。世間岐路心。眾生多煩惱。兀兀沈浪海。漂漂輪三界。可惜一靈物。無始被境埋。電光瞥然起。生死紛塵埃。寒山特相訪。拾得常往來。論心話明月。太虛廓無礙。法界即無邊。一法普徧該。豐干


吾佛住天台。隨機示往回。冰壺無影像。萬德不將來。未免心中鬧。直須行佛道。佛是自心王。清涼除熱惱。出離生死海。肯守涅槃界。透水摩尼光。六塵安敢埋。尋常活鱍鱍。體淨絕纖埃。若去更不去。若來更不來。無有去來者。併除事理礙。分明百草頭。畢竟一法該。楚石


悲憫娑婆苦。時時念幾回。眾生背正覺。塵劫不思來。嬉戲抑何鬧。渾忘至要道。遷流生死中。轉輾增懊惱。識陰淪業海。情障翳空界。而以妙明珠。同於塵坌埋。咄哉豐干老。心淨無纖埃。不離蓮花上。化身天台來。惟心即淨土。十方不隔礙。南無阿彌陀。名稱萬法該。石樹


本來無一物。亦無塵可拂。若能了達此。不用坐兀兀。豐


太虛非有物。一任清風拂。悟得本來人。如癡還似兀。楚


真空不礙物。隨用隨時拂。拂處更拂之。大智如癡兀。石


自從到此天台寺。經今早已幾冬春。山水不移人自老。見卻多少後生人。拾得


行盡三千大千界。鳥啼花笑一般春。識得棚頭木傀儡。全是青布幕中人。楚石


偶住天台國清寺。食堂忘卻幾多春。獨行獨笑知何事。快活徐行不見人。石樹


君不見三界之中紛擾擾。只為無明不了絕。一念不生心澄然。無去無來不生滅。拾


君不見茫茫生死不可說。一念之間頓超絕。無手人挑海底燈。昔本不然今不滅。楚


君不見紅塵堆裏學無為。縛得浮雲何快絕。浮雲散盡繩結空。生滅中見不生滅。石


我見頑鈍人。燈心拄須彌。蟻子齧大樹。焉知氣力微。學齩兩莖菜。言與祖師齊。火急求懺悔。從今輒莫迷。拾


落髮墮僧數。難輕小沙彌。眾流成大海。誰謂水滴微。微塵積不已。泰山高可齊。凡夫至成佛。盡是昔愚迷。楚


壞裙成蛺蝶。餘骨作須彌。多識情形變。方知道化微。參差為物等。好醜自天齊。以此玩人世。灑然豁大迷。石


君見月光明。照燭四天下。圓輝掛太虛。瑩淨能瀟灑。人道有虧盈。我見無衰謝。狀似摩尼珠。光明無晝夜。拾


摩尼無表裏。亦不論高下。從本便圓明。走盤何脫灑。一真含影像。五色交遷謝。非赤白青黃。任陰陽晝夜。楚


日月能空明。難照覆盆下。心光安可遮。粲若珠雲灑。常為萬象主。不與四時謝。塵剎皆徧周。須彌分晝夜。石


余住無方所。盤礡無為理。時涉涅槃山。或翫香林寺。尋常只是閒。言不干名利。東海變桑田。我心誰管你。拾


奇哉拾得公。說此無生理。本住天台山。常遊國清寺。神珠照夜明。智劒吹毛利。你推倒普賢。普賢推倒你。楚


偉哉普賢王。行願兼事。理。嬉怡冷食堂。痛罵諸山寺。辨才瓶水傾。智用劒鋒利。樓閣觀千身。非渠亦非你。石


左手握驪珠。右手執慧劒。先破無明賊。神珠吐光燄。傷嗟愚癡人。貪愛那生厭。一墮三塗間。始覺前程險。拾


一斬一切斬。自手握利劒。觸著無不燒。煌煌爇天燄。愚癡輪轉中。何時受苦厭。吞刀走繩索。只管長弄險。楚


言下可生人。金剛一柄劒。按時魔膽消。渾處神光燄。何故頑皮搭。受苦不自厭。聲色非毒藥。過於懸崖險。石


般若酒泠泠。飲多人易醒。余住天台山。凡愚那見形。常遊深谷洞。終不逐時情。無愁亦無慮。無辱也無榮。拾


觸耳語清泠。狂夫盡喚醒。千邪俱打正。五道任流形。永滅輪迴苦。休纏愛慾情。紅塵飛碧海。鐵樹吐春榮。楚


好夢追千古。從今不用醒。青松同息影。怪石共忘形。寒暑酌真味。歲時徵遠情。高懷兹有託。莫問世問榮。石


諸佛留藏經。只為人難化。不唯賢與愚。個個心構架。造業大如山。豈解懷憂怕。那肯細尋思。日夜懷姦詐。拾


長修破屋子。未免枯柴化。裂破酒肉囊。掀翻綾錦架。臭煙四蓬。薰燎眾驚怕。何不審思量。尚然行諂詐。楚


參禪無難易。米炭何人化。玄義豈在編。大經徒設架。牀頭木虎驚。腳下繩蛇怕。古老示真機。今時學變詐。石


嗟見世間人。個個愛喫肉。椀楪不曾乾。長時道不足。昨日設個齋。今朝宰六畜。都緣業使牽。非干情所欲。一度造天堂。百度造地獄。閻羅使來追。合家盡啼哭。鑪子邊向火。鑊子裏澡浴。更得。出頭時換卻汝衣服。拾


他心諸佛心。我肉眾生肉。都來無兩樣。豈可欺四足。他是畜頭人。我是人頭畜。雖曰異皮毛。何曾殊愛欲。請君斷羊膳。從此開魚獄。今世施歡喜。來生免嗥哭。臘月三十日。革囊將火浴。首參無量壽。身著自然服。楚


我見膏梁家。乘車而食肉。誰知所食者。前世之手足。祇為業債深。墮胎作異畜。此身在苦中。錯雜耽淫欲。眷屬生成繁。刀砧湯火獄。猶知孝道哉。殺母子號哭。況乃含靈明。穢德不新浴。深省物同原。莫換他毛服。石


出家要清閒。清閒即為貴。如何塵外人。卻入塵埃裏。一向迷本心。終朝役名利。名利得到身。形容已顦顇。況復不遂者。虛用平生志。可憐無事人。未能笑得汝。拾


舉世重黃金。黃金未為貴。爭如無事人。樂道山林裏。一等稱佛子。將身狥財利。纖毫不放過。贏得神顦顇。圓頂披袈裟。末梢乖本志。怙終無悔心。有處安著汝。楚


蕭疎林下人。珠玉不為貴。長嘯青峰巔。高歌明月裏。昨聞荊楚客。碌碌貪生利。臘月販寒冰。眉目皆顦顇。寒冰何處無。失本兼失志。負之待高價。大有人笑汝。石


養兒與娶妻。養女求媒聘。重重皆是業。更殺眾生命。聚集會親情。總來看盤飣。目下雖稱心。罪簿先注定。拾


貧女無妝奩。美容人不聘。富家女雖醜。送禮求年命。金玉為首飾。猪羊作盤飣。不知生死本。妄謂因緣定。楚


石女好顏色。木人為歡聘。昨夜成婚姻。不宰六畜命。交棗雲堆盤。山梨雪滿飣。為歡正未央。八字誰排定。石


得此分段身。可笑好形質。面貌似銀盤。心中黑如漆。烹豬又宰羊。誇道甜如蜜。死後受波吒。更莫稱冤屈。拾


前時美少年。豔豔如花質。不覺老來催。風霜面如漆。勸君急回頭。念個波羅蜜。莫待獄主瞋。持書請臨屈。楚


碌碌塵埃中。活埋清淨質。發言明似鏡。作事昏如漆。心馳厓上馬。舌舔刀頭蜜。若肯遵恬止。安心不受屈。石


佛哀三界子。總是親男女。恐沈黑暗坑。示儀垂化度。盡登無上道。俱證菩提路。教汝癡眾生。慧心勤覺悟。拾


前是功德天。後是黑暗女。得失人不知。升沈海難度。曾聞諸佛說。只有一條路。無出自家心。好從今日悟。楚


怒目阿修羅。柔姿摩登女。都為道之因。彼皆為我度。瞠開有頂門。無佛眾生路。祇要盡迷雲。雲盡不須悟。石


佛捨尊榮樂。為愍諸癡子。早願悟無生。辦集無上事。後來出家者。多緣無業次。不能得衣食。頭鑽入於寺。拾


佛心憐眾生。如母病憶子。欲與子相見。方令母無事。別離動萬里。呼召非一次。可惜好田園。死屬司農寺。楚


佛以一言教。開示於諸子。三車強分別。所貴究竟事。頓超十地位。證實無階次。為僧不了道。田園空守寺。石


嗟見世間人。永劫在迷津。不省這個意。修行徒苦辛。拾


無我亦無人。誰迷生死津。青梅和黃檗。空自受酸辛。楚


汪汪大海水。鹹淡不同津。一地所生菜。有苦復有辛。石


我詩也是詩。有人喚作偈。詩偈總一般。讀時須子細。緩緩細披尋。不得生容易。依此學修行。大有可笑事。拾


拾得與寒山。長詩與短偈。無窮大地闊。不見秋毫細。道易卻成難。道難還似易。休從別處尋。盡說君家事。楚


請以偈作詩。時而詩作偈。韻須等重輕。語不擇粗細。晝夜辨剛柔。文章從簡易。今君悟此門。可了生死事。石


有偈有千萬。卒急述應難。若要相知者。但入天台山。巖中深處坐。說理及談玄。共我不相見。對面似千山。拾


本有靈明性。癡人自作難。直饒當面見。早隔萬重山。事上通無事。玄中悟又玄。推翻狂拾得。把住老寒山。楚


悟之難即易。迷者易成難。山上見流水。水中看載山。拾公一點墨。天地兩重玄。不必天台去。蘇州有寒山。石


世間億萬人。面孔不相似。借問何因緣。致令遣如此。各執一般見。互說非兼是。但自修己身。不要言他己。拾


世人妙丹青。傳相無不似。指點方寸間。難描在於此。眾生所流出。諸佛只者是。大地與山河。頭頭皆自己。楚


人心如面焉。亦有說相似。相似則非真。而況言彼此。毋以是為非。勿以非作是。理長能服人。所貴在無己。石


男女為婚嫁。俗務是常儀。自量其事力。何用廣張施。取債誇人我。論情入骨癡。殺他雞犬命。身死墮阿鼻。拾


罪福籠三界。榮枯塞兩儀。因雖無實法。果亦不虛施。作佛須修慧。生天未免癡。癡人謗般若。開眼造阿鼻。楚


亂世無完土。至人有靜儀。片言天地振。寸草雨雲施。成佛豈非夢。度生亦是癡。於心忘善惡。空盡苦阿鼻。石


世上一種人。生性常多事。終日傍街衢。不離諸酒肆。為他作保見。替他說道理。一朝有乖張。過咎全歸你。拾


小兒要集學。先教一件事。與不善人居。如入鮑魚肆。既已誦佛書。便當明道理。道理若不明。葛藤纏殺你。楚


法無奇特見。但順尋常事。仁智當勇為。癡情勿恣肆。莫忘君父恩。且逃禪淨理。本地悟來深。方不辜負你。石


我勸出家輩。須知教法深。專心求出離。輒莫染貪婬。大有俗中士。知非不受金。故知君子志。任運聽浮沈。拾


德薄真成薄。山深未是深。古書嫌味淡。新曲教人婬。富有回天力。貧無買藥金。唯餘閻老子。不逐勢浮沈。楚


聖賢垂榜樣。悲願示何深。斷指毋貪殺。食針戒妄婬。調心成道業。唾肉變黃金。果爾能如是。隨流性不沈。石


寒山自寒山。拾得自拾得。凡愚豈見知。豐干卻相識。見時不可見。覓時何處覓。借問有何緣。向道無為力。拾


閻浮男子身。豈是容易得。削髮披袈裟。參方拜知識。要明自己事。休問他人覓。廣大信解心。摩訶般若力。楚


寒山非寒山。拾得非拾得。時時在世間。世人都不識。三聖百千名。一從何處覓。咄哉祇者是。不著有無力。石


從來自拾得。不是偶然稱。別無親眷屬。寒山是我兄。兩人心相似。誰能徇俗情。若問年多少。黃河幾度清。拾


法身為假號。心印是權稱。問我何鄉邑。呼誰作弟兄。翩翩遊濁世。處處度迷情。恰似中秋月。無雲點太清。楚


問余何姓字。姓字若為稱。寒拾乃師友。聖賢皆弟兄。依依如有意。落落竟忘情。月瀉梅花影。臨溪徹底清。石


若解捉老鼠。不在五白貓。若能悟理性。那由錦繡包。真珠入席袋。佛性止蓬茅。一羣取相漢。用意總無交。拾


古來持戒僧。不畜犬與貓。常為殺蠶命。紙衣無絮包。三條束腰篾。一把蓋頭茅。今則異於是。紛然名利交。楚


子胡慣養狗。南泉曾斬貓。用處了生殺。兩人同一包。維摩除淨室。稚圭不剪茅。勤隋雖異性。意氣自通交。石


運心常寬廣。此則名為布。輟己惠於人。方可名為施。後來人不知。焉能會此義。未供一庸僧。早擬望富貴。拾


清涼觀國師。至老只著布。其子有圭峰。遺言以屍施。當知虛妄身。不是真實義。畢竟歸空無。如何貪富貴。楚


六度若貫垂。萬行深密布。佛種從心生。寶花隨手施。孤雲勢薄天。層塔崇高義。所用皆御珍。不自道為貴。石


獼猴尚教得。人可不憤發。前車既落坑。後車須改轍。若也不知此。恐君惡合殺。比來是夜叉。變即成菩薩。拾


凡人行舟車。不可至夜發。後岸未移篙。前塗已礙轍。須防蛇虎患。及有怨讐殺。莫待禍臨身。狼忙叫菩薩。楚


獨露無言時。萬機從此發。松雲拂我衣。花徑迷人轍。奔瀑欲何之。青山看不殺。狸奴卻有知。常演摩訶薩。石


自笑老夫筋力敗。偏戀松巖愛獨遊。可歎往年至今日。任運還同不繫舟。拾


閒依白石青泉坐。或向紅塵鬧市遊。南北東西無罣礙。茫茫大海一虛舟。楚


萬疊山川經覽後。小窗憑几夢中遊。何勞縮地觀河嶽。心境渾如竹葉舟。石


躑躅一羣羊。沿山又入谷。看人貪竹塞。且遭豺狼逐。元不出孳生。便將充口腹。從頭喫至尾。無餘肉。拾


尸毘古聖王。暇日遊林谷。一鴿遠飛來。而遭鷹所逐。將身代鴿命。割己充鷹腹。為發菩提心。白骨重生肉。楚


利名爭市朝。何暇投林谷。羶氣羣蠅飛。腥風眾鴞逐。霎時遭虎口。頃刻葬魚腹。父母哭哀哀。那處尋尸肉。石


銀星釘秤衡。綠絲作秤紐。買人推向前。賣人推向後。不顧他心怨。唯言我好手。死去見閻王。背後插掃。拾


道如身佩觿。一解萬結紐。悟得圓通人。明前復明後。古今凡聖學。迷悟翻覆手。周利槃特迦。殷勤誦苕。楚


癡情不可拔。柳線結雙紐。愛重則道輕。利先必義後。財交不到頭。色盡終分手。何似蓬廬邊。自長青苕。石


閉門私造罪。準擬免災殃。被他惡部童。抄得報閻王。縱不入鑊湯。亦須臥鐵牀。不許雇人替。自作自身當。拾


修慈得梵福。作善除天殃。至死入冥路。隨身惟願王。酥酡白玉饌。毾黃金牀。此樂不可既。非君誰敢當。楚


一念超方便。能消萬劫殃。談經度野鬼。護戒勅天王。雲葉成金蓋。曇花迸鐵牀。人人本具有。若個敢承當。石


無去無來本湛然。不拘內外及中間。一顆水精絕瑕翳。光明透漏出人天。拾


今來古往性常然。活動難收動用間。任你白雲千萬帀到頭依舊是青天。楚


料得方圓又不然。那能恰恰有無間。從他榮辱隨時變。不換青松一片天。石


三界如轉輪。浮生若流水。蠢蠢諸品類。貪生不覺死。汝看朝垂露。能得幾時子。拾


天寒雨作雪。日暖冰為水。四大合而生。六塵離即死。人壽能幾何。佛法無多子。楚


人生在浮塵。魚命託流水。人墮水亡生。魚入塵即死。靜看塵水中。生死沒些子。石


閒入天台洞。訪人人不知。寒山為伴侶。松下噉靈芝。每談今古事。嗟見世愚癡。個個入地獄。那得出頭時。拾


問石石不答。問山山不知。幾乾滄海水。誰食仙人芝。佛性不曾變。人心猶自癡。祇陀樹下蟻。又見絣繩時。楚


險夷驗道力。平澹契真知。苦志憑毫管。清言生玉芝。臥心隨月性。開眼放雲癡。自笑人緣薄。林泉不逮時。石


古佛路淒淒。愚人到卻迷。只緣前業重。所以不能知。欲識無為理。心中不掛絲。生生勤苦學。必定覩吾師。拾


水濁魚猶聚。花殘蝶尚迷。貪淫不肯止。昏惑太無知。腳下五色索。心中千尺絲。當人解除斷。立見毘盧師。楚


肉臭羣蠅集。花殘人尚迷。邪風何所恃。正義忽無知。滿眼壅污穢。渾身臥亂絲。臨終交劇苦。悔不早從師。石


各有天真佛。號之為寶王。珠光日夜照。玄妙卒難量。盲人常兀兀。那肯怕災殃。唯貪淫佚樂。此輩實堪傷。拾


貪心不知足。自昔頂生王。統御四天下。威神不可量。上圖忉利主。淪墜始知殃。已過無量劫。傳聞為你傷。楚


欺人強曰悟。閉戶僭稱王。白豕自奇異。黔驢不忖量。虛言折盡福。妄想釀成殃。急早悔前過。天真毋太傷。石


出家求出離。哀念苦眾生。助佛為揚化。令教選路行。何曾解救苦。恣意亂縱橫。一時同受溺。俱落大深坑。拾


富自貧時積。愁從喜處生。禪心須勉勵。佛戒好遵行。直感人天豎。邪招鳥獸橫。心如一片地。不用掘溝坑。楚


欲知不可死。已見未曾生。鉢塔雲頭護。鞋山水上行。古今一舌在。天地兩眸橫。若論形骸事。賢愚無異坑。石


常飲三毒酒。昏昏都不知。將錢作夢事。夢事成鐵圍。以苦欲招苦。捨苦無出期。應須早覺悟。覺悟自歸依。拾


榮枯親眼見。善惡寸心知。可歎公候宅。徒將錦繡圍。財寧無散日。運亦有終期。松柏薪將盡。兒孫失所依。楚


榮華徒自豢。夢幻總何知。漸禿松楸頂。難堪楊柳圍。丹砂不駐色。白骨無窮期。念彼金枝貴。終為黃土依。石


悠悠塵裏人。常樂塵中趣。我見塵中人。心多生憫顧。何哉憫此流。念彼塵中苦。拾


貪為地獄因。瞋入修羅趣。只管向前行。也須回首顧。如來出世間。本救眾生苦。楚


聲聞拘小智。了了自為趣。獨覺耽神解。後羣多不顧。欽哉大菩薩。代受眾生苦。石


少年學書劒。叱馭到京州。聞伐匈奴盡。婆娑無處遊。歸來翠巖下。席草枕清流。壯士志朱紱。獼猴騎土牛。拾


吾生太平世。親到帝王州。豈料干戈動。難為海嶽遊。城池嗟已破。日月去如流。長夜何時旦。空歌戚牛。楚


獨引蒲團坐。讀書志四州。雅文隨意及。好句縱心遊。後不見來者。前誰爭上流。悠悠白雲外。何處覓人牛。石


雲山疊疊幾千重。幽谷路深絕人蹤。碧澗清流多勝境。時來鳥語合人心。拾


山好千千萬萬重。馬啼車轍永無蹤。道人靜坐深林夜。明月高懸太古心。楚


老衲斑斕山影重。草鞋無底印苔蹤。歸家洗腳埋頭坐。冷煖從來只問心。石


後來出家子。論情入骨癡。本來求解脫。卻見受驅馳。終朝遊俗舍。禮念作威儀。博錢沽酒喫。翻成客作兒。拾


頻言嫌我絮。寡語笑吾癡。但得偷心死。何愁別念馳。方袍僧格量。圓頂佛容儀。有智誇兒老。無財厭老兒。楚


但得無生理。何妨渾若癡。兩丸不可定。一念未曾馳。老石頑猶韻。空巖影亦宜。偶拈紅葉子。題贈當家兒。石


若論長快活。唯有隱居人。林花長似錦。四季色常新。或向巖間坐。旋瞻丹桂輪。雖然身暢逸。卻念世間人。拾


無窮山水樂。不染利名人。松竹深深處。雲霞片片新。鑪中撥芋火。月下轉茶輪。昔作紅顏客。今為白首人。楚


點雲生五色。幻樹復如人。真見毋忘舊。空花漫賞新。胸中開露地。指外運風輪。獨笑劫前境。誰分天與人。石


我見出家人。總愛喫酒肉。此合上天堂。卻沈歸地獄。念得兩卷經。欺他市鄽俗。豈知鄽俗人。大有根性熟。拾


洋銅一壺酒。熱鐵兩盤肉。諸佛無妄言。調達長在獄。釋子當持戒。沙門合離俗。休誇色身健。正恐業果熟。楚


林老幾碗酒。汾陽三塊肉。了即涅槃山。不了刀尖獄。廣額本來佛。淨名偶示俗。禪為忠孝原。生處切須熟。石


嗟見多知漢。終日枉用心。岐路逞嘍囉。欺謾一切人。唯作地獄滓。不修來世因。忽爾無常到。定知亂紛紛。拾


若要速成佛。先須了自心。尋常行履處。徹見本來人。遊戲神通力。莊嚴淨土因。何勞一彈指。花雨自繽紛。楚


七徵覓無緒。何處是真心。得法應忘法。醒人不立人。但空地獄業。莫作天堂因。一悟劫前事。珠光萬道紛。石


迢迢山徑峻。萬仞險隘危。石橋莓苔綠。時見片雲飛。瀑布懸如練。月影落潭輝。更登華頂上。猶待孤鶴期。拾


境勝多般異。峰高萬仞危。青天上頭轉。白日下方飛。鐵磬侵晨響。金燈徹夜輝。居山亦不戀。涉世本無期。楚


登頂若天步。身輕無險危。短筇同石立。破衲逐雲飛。孤鳥入空翠。眾泉生遠輝。閒吟不能已。此路竟誰期。石


松月冷颼颼。片片雲霞起。匌帀幾重山。縱目千萬里。溪潭水澄澄。徹底鏡相似。可貴靈臺物。七寶莫能比。拾


千峰嵐氣收。萬壑松聲起。明月為故交。白雲作鄰里。清風屢披拂。流水長舉似。試問本來人。欲將何物比。楚


終朝無所為。一念竟忘起。花笑兩三枝。雲來千萬里。微言絕對待。老石或差似。盡法不容毛。擬將何者比。石


世有多解人。愚癡學閒文。不憂當來果。唯知造惡因。見佛不解禮。覩僧倍生瞋。五逆十惡輩。三毒以為鄰。死定入地獄。未有出頭辰。拾


彼云無量壽。此曰釋迦文。不異我心出。還同他世因。孜孜厚行願。漸漸息貪瞋。大士可為法。諸賢相與鄰。莊嚴信所慕。翹想在斯辰。楚


古衲不談禪。名流不論文。既能空有相。亦莫謗無因。仁極乃行殺。慈深故用瞋。居凡曾未累。在聖若為鄰。落落隨時去。機前十二辰。石


可笑是林泉。數里勿人煙。雲從巖嶂起。瀑布水潺潺。猿啼暢道曲。虎嘯出人間。松風清颯颯。鳥語聲關關。獨步繞石澗。孤陟上峰巒。時坐盤陀石。偃仰攀蘿沿。遙望城隍處。唯聞鬧喧喧。拾


松籟劇流泉。山嵐似吐煙。側身路渺渺。濯足波潺潺。南北雙峰外。東西兩嶺間。誰能忘世慮。自此立禪關。碧樹改紅葉。白雲停翠巒。林巢恣偃仰。野棹或洄沿。城郭不可處。輪蹄何太喧。楚


泉香流石骨。遠望似飛煙。聽徹峰恆靜。心通水得潺。梅花開十里。茅屋祇三間。馴虎長依座。吟猿時護關。山人飄白髮。竹杖過蒼巒。晤笑疎鐘動。迂迴古澗沿。禪心清欲絕。不復信塵喧。石


水浸泥彈丸。思量無道理。浮泡夢幻身。百年能幾幾。不解細思惟。將言常不死。誅剝壘千金。留將與妻子。拾


三聖數百篇。篇篇明佛理。流傳古尚多。散落今餘幾。讀者通賢愚。知之出生死。休將陽春曲。喚作江城子。楚


數讀三聖詩。言言關至理。傳之古僅存。擬者空餘幾。寡和調既高。真知句不死。其誰了了然。信是奇男子。石

