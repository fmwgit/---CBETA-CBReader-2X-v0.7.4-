大藏經補編數位版, No. 145 天目中峰廣錄

天目中峯和尚廣錄卷第八

燦如日月輪 縮作二寸身 從十指中現
指相寂不動 現理無所為 悟此舍那身
虛空微塵等 靡不依幻住 法界本空寂
上人悟佛身 而獲性常住 如是功德聚
微妙難可測 我作如是觀 說此妙伽陁
與法界眾生 同入智慧海


多聞為最阿難陀 那事還容記得麼
神變目連稱上首 忘却家鄉沿路走
保綏清禁優波離 至體誰言有犯持
說法富樓那第一 水中捉月爭拈得
阿那律多天眼通 銀山鐵壁障雙瞳
羅睺密行稱無比 脚底白雲千萬里
論義莫敵迦旃延 佛法驢年也現前
長老解空為領袖 究竟何曾離窠臼
身子專開智慧門 遇無義語渾侖吞
惟有迦文都不會 任有弘為俱請退
四枯榮樹非斷常 竹林冉冉沉蒼翠
面面相看何所為 行人猶在青山外


奔走象龍 掃空魔孽 佛祖不敢正視 天人咸被慈攝
我嘗隔嶺望餘光 惟見曇華開五葉



大法資始　妙存直指　唯不可藏　汝得吾髓


雪腰刃臂　忘已安心　十萬里師　芥投以鍼


達罪性空　為法作則　信此心兮　唯嫌揀擇


縛脫兩忘　威武莫屈　破頭山高　一枝橫出


青松未老　室女懷胎　黃梅東阜　五葉華開


縋腰石存　風旛話在　一滴曹溪　雄吞四海


金雞有讖　玉鏡非磚　躍天馬駒　實資其鞭


耽耽虎視　足印兩輪　其遭踏者　八十四人


不作不食　大智惟昌　痛難忍處　扭折鼻梁


神珠在額　智鏡潜心　棒頭眼活　大樹垂隂


用金剛王　作師子吼　真照無私　雷奔電走


罰克賔飯　削臨濟跡　還識老僧　投柺而寂


同時啐啄　電捲星馳　未詳終始　鐵摩尼


濟北之道　遇風欲絕　荷負之誠　益增餘烈


法華放下　拂袖便行　動揚古路　落壍墮坑


龍袖拂開　西河師子　停筋便行　孰云其死


惑亂神鼎　彌縫李楊　生機活眼　不離平常


總院十年　親遭教壞　突出金圈　兒孫遍界


相逢一笑　觸著父諱　猛省得來　聲光振地


拽海會磨　轉東山輪　沸騰佛海　一遠二勤


錦帳夢回　金雞報午　陵跨古今　蕩除佛祖


拳邊獲見　已露一斑　最親切處　坐視耽耽


播屋頭春　料老虎尾　太白峯高　甘露門啟


投機以句　頂門廓徹　唯破沙盆　萬古一傑


一菴破壞　藞苴無餘　瞎金剛眼　走玉盤珠


用文武火　行密化周　鳳毛麟角　一網齊


機前語活　棒頭眼開　山河倒走　仰嶠再來


揭開天目　坐斷死關　峯高萬仞　險絕難攀


上同諸佛慈心兮　天下歸仁焉　下合眾生悲仰兮　萬物備於我矣　若夫覆其頂跣其足　周遊於娑婆界中　以圓通三昧而為佛事者　吁吾無隱乎爾　趙教授請


揚子江心波　少林峯頂月　寥寥一片心　直指成曲折　謂其有傳兮　胡為乎壁觀九年　謂其無傳兮　因甚麼花開五葉　秋山落木猿晝啼　行人眼底流鮮血　傳上人請


大鵬展翅取龍吞　一攪滄溟徹底渾　觸碎珊瑚枝上月　至今千古暗昏昏


遮漢捏怪　為欠禪債　此土西天　重重納敗　最初見梁王言不識　末後受神光禮三拜　凄凄隻履西歸　漆桶依前不快　似遮般阿師　貶向師子巖頭　雲蒸霧鎻千百年　且看眉毛壞不壞


種得千山無空地　一枝猶挂钁頭邊　不因脫賺周家女　衣法何緣到你傳


荷條柴檐眼頭空　路入黃梅伎已窮　賣得叢林枝葉盡　嶺南無地種春風


深願弘慈無縫　乘時走入眾生界　窈窕丰姿都沒賽　提魚賣　堪笑馬郎來納敗　金沙露濕衣裾壞　茜裙不把珠纓蓋　特地掀開呈捏怪　牽人愛　曲盡許多菩薩債


兜率天宮降人世　忘却當來下生記　閑家潑具有許多　勾引兒童恣游戲　袒肩赤膊當神通　揚眉瞬目稱三昧　奪將拄杖劈頭揮　一齊趂入龍華會　黑拄杖橫挑布袋　轉頭忘了率陀天　茫茫不顧肩頭重　猶要逢人乞一錢


三拳於大愚肋下　捋虎須於黃檗面門　肆一喝如雷砰霆震　搖寸舌似電激雲奔　掣風顛漢世希有　普天匝地皆兒孫


腦後萬莖雪　面前三尺霜　肚裏直儱侗　語下絕囊藏　勘破臺山婆子　大坐平欺趙王　萬里海門攔不住　遠遺清影過遼陽　我只喚作三百年浸漬不朽底陳爛葛藤椿　試將此話傳諸方　高麗僧請贊


放籃斂手　提籃便走　弄鬼眼睛　自呈拙醜　及至歸家舉似爺　毒蛇不肯輕開口　牛妳無端赤土塗　是非從此難分剖


朶朶山河眼裏塵　明珠一顆匪家珍　至今千古溪橋月　看盡驢前馬後人


跨牛背兮執牛尾　一片吟懷淨如洗　鷺鷥終日自忘機　何曾見儞常來此


匡廬山高　太白山高　較吾圓應老人面門鼻孔　猶太虛之一毫　腥膻露兮　螻旋蟻聚　槌拂動兮　鬼哭神號　雙眸四海空牢牢　下視佛祖為兒曹


盡十方世界是古佛道場　盡十方世界是雙溪橋梁　不住而住兮　風飛雷厲　非成而成兮　虎踞龍驤　面目現在　如何讚揚　頷下眉毛十丈長


向上機若鐵　末後句如山　既不得而擬議　又豈容其躋攀　堅密不動　湛寂自閑　無端將戒定慧三學　編作漫天網子　向萬里鯨濤之東　攔空一撒　直得高麗國僧俗二眾　沸騰上下　奔趨往還　腥風遍界絕遮攔　逐隊隨群入北關　錢塘妙行院祖師會請讚


面如臨濟三角　心似妙喜空廓　坐斷大雄峯　高踞慧日閣　自徑山而至仰山　肯受尊卑之束縛　是風動旛動心動　黑漆竹篦難湊泊　風旛寺長老請讚


太白峯為屏　廿里松為座　雲影外藏身　幾多人蹉過不蹉過　元是隰州古佛再來　切忌機前說破　且道說破後如何　夜明挂須彌顛　走盤珠向空中墮


那伽定裏鑄鐵為牛　白雪巖下一握齊　掀聖凡窠臼　結盡佛祖冤讎　茶陵千仞靈雲寺　聲播元朝數百州


雙髻六龍須九　一十八年師子吼　死關已掩三十秋　惡聲萬里猶奔走　既陷險機　親遭毒手　一回見面驀上心　恩怨難教自分剖　義首座請


天目三千丈　難方高峯之高　地獄十八重　莫比死關之險　我曾親近十餘年　不願頻將畫圖展


三十年影不出山　二六時情不附物　逼釋迦達磨生陷鐵圍　鞭白牯貍奴立地成佛　便是這箇不覩是底　阿師坐斷天目山　深踞師子窟　儞若不是我本師　更要罵教儞見骨


掃帚兩眉橫　塵埃堆面上　依俙徐十三郎　彷彿高峯和尚　松江江上姚道人　好把香華勤供養


撞漫天網　解師子鈴　情忘義斷　石裂崖崩　奪龐老金珠　高揮大抹　將阿爺門戶　竪拄橫撑　這邊那邊了無覊絆　問禪問道不近人情　大地山河一片雪　話頭流落至今行


失脚踏斷懸崖　逢人更不安排　取性入真入俗　一任神猜鬼猜　掉臂獨行時　拖拽不住　狹路相逢處　推托不開　虛空拔得無根樹　要向蟭螟眼上栽


淛東山淛西水　面目儼存　真機不倚　蓮華峯突兀半天　桂子堂腥臊萬里　玻瓈誰道匪家珍　沉沉法海深無底　法海院珍知客請讚

