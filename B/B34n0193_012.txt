大藏經補編數位版, No. 193 吳都法乘


大丈夫漢人人觧向無佛處稱尊獨老漢不捨江東一片地拈一星子告報諸人一時浮圖遍滿南國賺多少赤骨律漢子在放光動地處理會如今直下要會那


康祖來吳清公謫粵髑髏大師金剛眼突瘴海之骨刺魂驚大師得戌彌感　聖明曹谿蠱毒飲者皆喪大師飲之銷盡諸障指撮合刊康祖之會會不為我此心何慚弘法得罪命如單絲千里瘴嶺芒鞋踏遍雷道岧嶤颶風正高鉢瓶孤逝舌相昭昭南粵魍魎白日鼓掌我若無心菩薩影響有心應之康祖愚庭章甫之國其誰不疑石頭之別肝膈水冷丁生吹大寫康祖影緣影得心心亡性冥大用無常鍾以眼聽根塵主客放夢醒掌擎瑤塔牢山之頂


有德司契物所不忘畏壘之壤社稷庚桑維師羶行蟻來諸方山大澤屨滿其堂以繪肖貌垢塵粃糠而始即此水爐香


播屋頭春料老虎尾太白峰高甘露門啟


用虎口奪食之機恣行五逆展蛇頭揩癢之手觸撥諸方海涌峰前干戈卸却金輪峰頂妖恠潛藏視妙喜甘露門雨強不下通楊岐正法眼五世其昌碧桃帶雨春風濕吹作優曇徧界香


咄哉老古錐平生愛打哄根種蒺藜園徧布三毒種要續楊攻正宗大似開眼作夢當時若不得一領破衲衣我也知你餓殺凍殺有分


目光凝定爍破大千戒體圓明直探性原青山萬仞不出死関名高天下法世間


龍鬚脫皮換骨向雙髻峰頂呵佛罵祖六年敗闕倒轉旗銘直入深深天目獅子嵓中冷氷氷一十八載滯貨方纔得價若斷崖之與中峰更無得意於先師且道還有人麼臨崖看滸眼特地一場愁


大師居西天目獅子嵓璧立千仞之風攀躋不得苦行一生道滿天下雙髻六載龍鬚九年未嘗一日若倦以枕子墮地打破生死鬼窟壽美五十八歲涅槃於死関全身塔可謂鐵成金骨刀斧斫不入面孔舍利無數光現髮根千載之下更有何人像得我師我師真我師也非稱呼之師也影子在此且道高峰主人公在何處道道


鼻無兩竅眼露雙睛十分無面目一味得人憎將正續三世之業等閒籍沒向白雲千峰之上特地掀騰坐斲死関幸自惡聲難掩那更被伊描邈轉見可憐生阿呵呵三十年後寧無人路見不平


中大仰毒奮師子威平生負重病舉世無良醫向蓮峰插一莖草為少室發千鈞機舌頭無骨額下生眉喚作開山即錯不喚作開山猶非從教後代亂針錐


遮個村僧只好聞名尾巴纔露天下人憎


不識嵓頭密啟處剛言悟得仰山禪這塲敗露難遮盖留與兒孫萬古傳


濟十八傳從師崛起自唐及元不遺宗旨骨聳巉嵓身橫獅子慈明作畧蓮華橾履回師發心徹師蘊底誓振師宗奈突不已


板齒生毛面孔無肉受靈山記欠人尺福瘦稜稜却如碧海波心湧起一座玉巗硬剝剝好似白雲推裏突出千尋石屋道是天湖庵主不是我同流謂是福源住持亦非無眷屬眼裏無筋底未免向影子上胡猜亂猜皮下有血底終不向丹青上東卜西卜咦切須莫展與人看挂向間房伴松竹


髮白面皺皮黃骨瘦用盡自己心笑破他人口情知衰世道難行却來靜處間又手看天湖鵝湖二永同流對霞峯胥峰兩山並秀何緣得此優游端的自能跳透不是禪翁自點胷古今盡道蘇州有


露腹坦胸指東語西毗耶室內相逢逸翁連忙認作中本峰何異濕紙包虛空阿呵呵熨斗煎茶桃不同天目山太湖水高不見頂深莫知底盡謂渠德之流行若置而傳命子細檢點將來莓苔石上亂草窠伸脚元在縮脚裏


大法如是流於旃丹不有君子荷之實難慧照正宗世濟其美一十九傳至於法喜據蓮華座大振玄風師承一喝三日耳聾聾極而聰至聞蟻戰秪為圓虛物無不見既入悟関可廢學功真威方慧極則通乃即天平棲神淨域禪觀混融不二不一方嶽致聘耳若不聞優鉢曇花却見海濵有典必行無墜弗舉鍾魚互荅笠鞵川委移錫州城歸者紛紜轉穢為淨載楊清芬有峰飛來千載不起師復主斯法筵重啟聲華遠揚達于　帝宸有起詔云說法如雲錫饌禁中恩遇優渥四眾傾仰秋室孤鶚形諸辭章大陰四雷舂飈揚鬼神畫馳人爭傳買如襲芳薩師咲受之吾遊戲耳內外兩充如師幾人闇室非燈曷昭群昏學徒歆丹青肖像我作費詞母住于相


韜畧全無威權何有皮膚脫落得一張口四會說法住山一味縣羊賣狗父子雖親妙不傳喝下須彌顛倒走


滿肚貪嗔癡通身戒定慧日用任縱橫非如亦非異招來妙喜竹篦敲出臨濟骨髓南山鱉鼻噴腥風龍王宮殿波濤起


大方無外大圓無內大坐匡林橫揮玉塵發大機于陽羡谿頭顯大用於闔閭城裏崕崩石裂電激雷奔手面縱橫綽有餘裕穿天下衲僧鼻孔不動根本自然之智澄江淨如練愛謝玄暉念話解識生緣綠陰生晝寂咲常應物留題只作境會掀翻寂照門凌妙喜家世百巧僧繇懇未真九九元來八十一


貌屬春霜心溫冬昫愚而弗明拙以奚取勿安自欺寧樂人與願蘄永世無毀無譽


昔之圓顱椹褐也翛翛然岩壑之人今之峩錦袍也堂堂乎廊廟之臣昔真而今妄耶昔妄而今真耶真也妄也如土苴之與埃塵若然則孰得而為大全乎是猶空谷之響大地之春丹青莫能為之狀文字莫能為之陳芒乎芴乎更無可道者惟以一默而為親


如如默默端坐凝神性海微清而具三德心田皎潔而證一真覺性立中之妙不染人間之塵理明釋部道貫儒紳懷抱動風雲之潤咲談回天地之春三千舍利項上現八百摩尼乎內輪再瞻再仰不昧不親其惟弘海會中之師耶天台會中之師耶


機鋒敏峻精神抖擻浙水吳山出處亦偶長松上參流水下走他本定裏觀我為無中生有因以作箇供養亦示非此老消受是為南宗老宿之孫福壽堂上之叟也


望之蘧蘧即之于于具足者道中之相空寂者世外之軀寢無夢而覺無憂故君子函稱其適口擇言而身擇行故狂夫或病其拘然而心持五戒性悟六如究竟登之彼逍遙遊之故墟使柴桑見之必投其社昌黎寓北六造其廬也歟


然身得法然法得心心是何物塔影獨存仁惟菩薩聖有時君一瞻一禮見此契真


吾居安享自儗畏壘終媿庚桑無變斯里惟是禪者兀然淺坐用菩提道庶以超度


汝遮男子出身不是名門舊族情懷大都濶略寬勁世出世間之書見之如飲醇醪而不醒有時胸中覓一個字脚又不可得佛祖機緣葛藤落索偏觧拈美無常了無繫帶或嫌佛祖無靈置之腦後恣自家一片舌頭貶飾聖凡忽升廁中蛆虫於毘盧頂上忽斥達磨老漢於下風要人學好如己還遇一言不合王侯涕唾我看你一條窮性命東擲西拋着恁麼急咄將此身心奉塵剎是則名為佛冤家


汝即我號全無覺知我即汝號妄想紛飛合則非一離則愈疑縱有龍樹之明鶖子之智六難辨伊伊賦性豪縱腸肚儱侗繩墨不拘利害如夢頗具英雄之心而無功名之志所以難於塵樊只宜放浪於泉石更有一種傲性自謂佛祖是鈍根才料狸奴白牯堪與交遊有時引教證宗引宗印教有時荊瓦礫般般是寶有時珊瑚瑪瑙不值糞草一片舌頭褒貶無定是非亂統有恩處不異冤無情處慣旨淹留最是喜怒不常如嬰兒模樣我看你對人不設機關觸着胡談漢談惹得別人憎愛自猶如痴如憨紅禪衣一領披之喜歡若被一個青眼郎君覷破了我看你不值一錢呵呵呵誰薦此權衡在手任抑揚要人活號死即


善知識不曾叅得一個教乘不閑熟得一部每向無佛處稱尊忽然撞着鼻孔撩天脚跟點地底漢子直教把住襟喉坐斷舌頭我看你又向甚麼處更施手脚咦相逢謾道無機械圈圓多端惑亂人


稽首紫栢大尊者威光殊盛魔外懾手中拂子生殺柄一切龍蛇受賞罰兩道踈眉列遠山一雙秀目澄空水懷抱冲融情識輕相逢逆順渾莫測渾莫測兮渾莫測敬者坐福慢者罪


陰陰紫栢覆枯禪一道神光照大千世上難逢開口咲雲邊常得枕流眠


趺坐空堂如水清靈機歷歷自超情百年三萬六千日安得湏此地行


即莊嚴而觀之婦貌如花去莊嚴而觀之婦貌如鬼頭蓬心險兩腿如义九竅露諦察審思毛骨生怖


以石為屋初無成敗風塵負情水月償債寐莫心珠虗空眼界田衣供點累足揑恠咦是教是宗俱不會象先富貴有誰爭


汝遮漢百無所能寧觧思美曲阿長天目短去來自在若電舒卷且道雷雨在恁麼處燒尾吳江初出浪交蘆菴畔夜燈


諸方老凍膿並有生緣處拶汝這漢子鼻風吹何樹嘻直得智香哀捉手小牙夢落話埋東


諸方禪和子誰不有生緣惟汝初不語水中涵碧天無風浪自寂有影色本然若謂是僧號依希具髯髭若謂是俗兮眼空鼻祖禪若謂不可名假號何駢駢慣用明暗槌槌破無底船且道船底破時向什麼處安身立命落得智香熏法界吳江烟水本依然


汝若是我世出世間種種好醜一點也瞞你不得我若是汝一切逆順関頭死生路口如風遇樹如雲觸石雖然如此也未必是老漢本色事若舉本色管取凡聖魂消毒鼓無聲在有人不知汝脚根立處橫搜覓究竟是生緣何處但向伊道自咲行蹤如野鶴前岡飛倦有長松


法界網裂其維不張邊生大師力振其綱踞獅子窟斫栴檀樹奮迅未伸爪牙已露擊塗毒鼓釃甘露漿飲之者醉耳之者狂寂滅性空轟霹靂舌奔雷捲電觸者禠魄以大地心竪金剛骨眼裏有筋胸中無物臨濟不死黃檗猶生誰知大師不受其名大方濶步不存軌則翻身擲過湏彌峰一拳搥碎無生國


飛揚鬚眉頭顱禿竪眼控拳坦胸腹顛翻神妙智具足天龍人鬼俱降伏聲搖山嶽納空谷劍虎丘埋天目八面威令畫一軸六六元來三十六


有大醫王治癡暗病入泥入水拍拍成令喚醒夢宅接續慧命為法忘身高提祖印


不妄視眼不壞不妄聽耳不壞不妄言舌不壞不妄動身不壞不弄精魂不揑恠這回方驗真持戒要與人天插箇標何妨地獄還些債咄債已還有甚待端端坐待老憨來打破從前舊皮袋一道神光火電飛風流銕漢今踈快


自幼習聞達觀老漢毘舍偈言熟得句半惟此一身四大假借及其歸還僧制火化風化水化是則好奇與地俱化穴藏同堂浴之以火埋之以地風水患二又所忌于外四大避就攸異踰金石堅獨有舍利師之遺蛻繇燕至越面雖已冷膓乃猶熱宿債新償出厥身血茲所遺留迺其凝結絕後光前三昧火出皮之不存汝得吾骨爰有髮僧當湖陸季築宰堵波陶埴瘞分塟因緣手自為記定力所持歷刼靡替謂小子屬在法孫宜有銘辭表此方墳年謝不敏觀天坐井鵬搏峰下無能見頂惟我松陵賢聖間興高峰久逝師更遠承萬曆以還宗教兩盛論復始功師懅其勝師垂遺誡雙樹雙徑彼封既固茲分匪競一滴亦海一花亦春莫于此外更覓全身


遠山青近水綠兀坐蒲團如枯木箇裏原無半點塵石上苔斑鴨頭綠手中拂子却付誰走向煙霞潛深谷夙世冤家撥不開務要描伊露人目


教我賛也不賛他人罵也不罵別人若謂是吾像一人那有兩箇樣若謂是吾真一人那有兩箇真縱然真又真像又像佛音佛音於汝分上了不相親一任持去示天下人


七百年來臨濟被人抹殺無地惟有遮老禿奴偏要替他出氣惹得天下野狐一齊見影嘷吠不如自家打殺便與劈脊一擊咦幻生請


這個老漢全沒思筭口似波瀾目朝雲漢拈出先祖葛藤要與諸方爭辨說甚照用同時又道主賓互換惹得諸方一塲痛罵道任你三玄三要之又我只一棒一喝直捷快便一齊鳴鼓而攻免使宗門攪亂不肖冷眼看來也是垜生招箭非但別家相姤自己兒孫也怨只今翻轉面皮劈頭與汝一劍咦殺却這個老禿奴大家箇太平宴


臨濟綱宗壁立萬仞去要主賓大法寶鏡杰出五家超越群聖英靈代興燈傳無盡如汾陽昭如石霜圓雲詞電機波瀾廓然妙喜寐音揮映後先垂五百載遇風而災火薪失傳孰噓其嶽嶽三峰慧照重來如據地獅如戴角虎奮迅嚬呻莫敢與伍生銕竹篦握主中主截斷納僧鍛畫佛祖彼滅宗旨狐狼野十施無畏辨障其狂瀾申胥哭秦侯為韓稽首真師厥力維艱踞毘盧頂用魔王印提獎三毒訶斥戒定絕知見林取食正命欲識師真如驢覷井


是一道人圓其顱方其袍婆其心盖嘗隱于市游戲于奇贏已甘為聖代之逸民矣猛然為法而忘身自投于刃之山劍之林血戰修羅力敵波旬迨其敕寧也遂遁走於天目之岑又不願作自了漢獨覺乘爰誅茅丙舍之傍以續宏文師之一燈學無學者望龍樹之招提以擔板恭承焉而一座無縫塔又移埴于端靖先生之墳跡其妙用鳳之矯鴻之冥而心心不斷者大勢至之圓通與補怛洛迦大悲行解脫門其斯為西厓禪師之真


古貌蒼顏龐眉素髯瘦削同九皋之鶴矯捷如三湘之損作金湯者七十有二峰之丘壑受供養者三萬六千頃之雲烟一藤一笠為宰官居士之導師一詩一偈結文人墨客之良緣山中緇衲當以爾為襟袖西方公案尚欲與三要提三亥勘爾本來面目是九蓮非九蓮咄


法無二法空不異空玄言既逞朗照斯融緣鏡裡相寄塵外蹤托根則烏衣巷之王謝結果為白蓮社之遠公洗頭在琉璃水上貯身即欝金林中但當用銀樹金花供養不湏較物情世心異同


情之累人世莫真達情非性直下金神神全致用力能轉塵臨死生際氣韵如春簮珥之具化為津梁見者聞者渉險得航桑而能勁匪為欲降漢高之度項羽之強較彼周母如雪觸湯萬曆丙申十月廿七日可道人并引


其念如如其貌頎頎瑩其皙而飄其隆其凖而豐其頥凝然而端居何其襟之曠而神之怡若無所于思若無所于為而天倪一動則有求必應有積必施而處處在在安徃而不獲其福利之所滋豈其善根固有夙植而中之沃者其外必故心心口口一稟於西方聖人之慈悲


大雄之鐘懸鼓高空萬室臨之人氣翕鐘彼昏不知視如在公徒取諸彼以畀學宮百夫蟻集相率來攻將解其紐驅之而東頭陀束手惟命之共突如來如赫矣千重護而持之莫當其鋒偃架毀索人無不從其來無端其去無蹤胡天胡帝為雷為龍何物憑之杳爾冥蒙吾聞佛道能作神通神通廣大響應無窮斯為左驗無罕其逢莊嚴顯相隱君之功

