大藏經補編數位版, No. 144 祖堂集


身從無相中受生，喻如幻出諸形像。幻人心識本來空，罪福皆空無所住。


起諸善法本是幻，造諸惡業亦是幻。身如聚沫心如風，幻出無根無實性。


假借四大以為身，心本無生因境有。前境若無心亦無，罪福如幻起亦滅。


見身無實是見佛，了心如幻是了佛。了得身心本性空，斯人與佛何殊別？


佛不見身知是佛，若實有知別無佛。智者能知罪性空，坦然不懼於生死。


一切眾生性清淨，從本無生無可滅。即此身心是幻生，幻化之中無罪福。


幻化無因亦無生，皆則自然見如是。諸法無非自化生，幻化無生無所畏。


我生胎分盡，是最後末身。我已得解脫，當復度眾生。


世間不淨眾惑迷，無過婦人身體性。世間衣服莊嚴故。愚癡是邊生貪欲，是人能作如是觀，如夢如幻非真實。速捨無明勿放逸，心得解脫功德身。


假便恩愛久共處，時至命盡會別離。見此無常須臾間，是故我今求解脫。


因星得悟，悟後非星。不隨於物，不是無情。


法本法無法，無法法亦法。今付無法時，法法何曾法？


苦哉苦哉大聖尊，我今荼毒苦切心。世尊滅度一何速，大悲不能留待我。我於崛山禪定中，遍觀如來悉不見。又觀見佛已涅槃，倏然心戰大振驚。忽見暗雲遍世界，復睹山地大振動。則知如來已涅槃，故我疾來已不見。世尊大悲不普我，令我不見佛涅槃。不蒙一言相教告，今我孤露何所依？世尊我今大苦痛，情亂迷悶昏濁心。我今為禮世尊頂，為復哀禮如來胸，為復敬禮大聖手，為復悲禮如來腰，為復敬禮如來臍，為復深心禮佛足，何故不見佛涅槃？唯願示我敬禮處。如來在世眾安樂，今入涅槃皆大苦。哀哉哀哉深大苦，大悲示教所禮處。


如來諸弟子，且莫般涅槃。若得神通者，當赴於結集。


比丘諸眷屬，離佛不莊嚴。猶如虛空中，眾星之無月。


法法本來法，無法無非法。何於一法中，有法有非法。


偉哉迦葉，密傳佛心。身衣一納，口海千尋。威儀庠序，化導幽深。未逢慈氏，且定雞岑。


若人生百歲，不見水潦涸。不如生一日，而得睹見之。


世間一凡有，不解諸佛意。徒載四圍陀，不如空身睡。


若人生百歲，不會諸佛機。未若生一日，而得決了之。


本來付有法，付了言無法。各各既自悟，悟了無無法。


多聞慶喜，高建法幢。傳佛金偈，繼祖銀釭。慈悲第一，智慧無雙。飲光後囑，月印秋江。


非法亦非心，無心亦無法。說是心法時，是法非心法。


胎衣尊者，暗室明燈。人天耳目，佛法股肱。非心非色，不減不增。良哉至聖，覺海大鵬。


心自本來心，本心非有法。有法有本心，非心非本法。


優波鞠多，辯瀉懸河。法山崢崒，道樹婆娑。籌盈石室，屍繫天魔。性非十七，悟在剎那。


巍巍七寶山，常出智慧泉。迴為真法味，能度諸有緣。


我法傳於汝，當現大智慧。金日從屋出，照曜於天地。


通達本法心，無法無非法。悟了同未悟，無心得無法。


多迦大師，無我出家。了根達境，免卻空花。體非形相，理出齒牙。隨方利物，豈有匏瓜。


無心無可得，說得無名法。若了心非心，始解心心法。


彌遮迦祖，習五通仙。遇師法正，省我心偏。悟如來悟，玄之又玄。神通示滅，八部潸然。


心同虛空界，示等虛空法。證得虛空時，無是無非法。


祖婆須密，入彌遮室。迷悟本如，物我冥一。手攜酒器，頂擎佛日。奚是奚非？誰得誰失？


虛空無內外，心法亦如是。若了虛空故，是達真如理。


佛陀難提，大化群迷。心無內外，法離高低。五天論將，三界雲梯。卓然真氣，南北東西。


真理本無名，因名現真理。領得真實法，非真亦非偽。


伏馱密多，大器晚成。五十不語，五十不行。俄逢大士，倏契無生。崖松有操，鶖鶚無程。


真體自然真，因真說有理。領得真真法，無行亦無止。


脅大尊者，愛憎網撦。量等虛空，道唯蕭灑。真體自然，因真舒寫。約世蒼茫，奔騰意馬。


迷悟如隱顯，明暗不相離。今付隱顯法，非一亦非二。


富那夜師，智若須彌。心捐去住，身外榮衰。明暗隱顯，視聽希夷。現前提取，更莫參差。


隱顯即本法，明暗元無貳。今付悟了法，非取亦非棄。


尊者馬鳴，化花氏城。魔宮霧卷，釋苑風清。我欲識佛，不識者明。莫非玄解，動足塵生。


非隱非顯法，說是真實際。悟此隱顯法，非愚亦非智。


毗羅大聖，因地魔王。憑師指教，豁證真常。胡為愚智，詎是詎長。德馨蘭慧，性淨冰霜。


為明隱顯法，方說解脫理。於法心不證，無嗔亦無喜。


菩薩龍樹，化龍是務。心曉佛心，住而非住。身顯圓月，法流膏雨。提婆投機，就諳旨趣。


本對傳法人，為說解脫理。於法實無證，無終復無始。


迦那提婆，德岸彌高。迴旋香象，吹卻金毛。機迅巖電，辯瀉秋濤。始終絕證，勿誤王刀。


於法實無證，不取亦不離。法非有無相，內外云何起？


羅睺道德，在口寧論？因師說耳，尋得入門。高提日月，大照乾坤。不取不捨，傳乎子孫。

