大藏經補編數位版, No. 193 吳都法乘


三春迭云謝首夏含未明祥祥今日泰朗朗玄夕清菩薩彩靈和眇然因化生四王應期來矯掌承王形飛天鼓弱羅騰擢散芝英綠瀾頹龍首縹蘂翳流泠芙蕖育神葩傾柯獻朝榮芳津霧四境甘露凝玉瓶禎祥盈四八玄黃曜紫庭感降非情想恬泊無所營玄根泯靈府神條秀形名圓光朗東旦金姿艶春精含和總八音吐納流芬馨跡隨因溜浪心與太虛冥六度啟窮俗八解濯世纓慧澤融無外空同忘化情


大塊揮冥樞昭昭兩儀映萬品誕遊華澄清凝玄聖釋迦乘虗會圓神秀機正交養衛恬和靈知溜性命動為務下尸寂為無中鏡


靖一潛蓬廬愔愔詠初九廣漠排林篠流颷灑隙牖從容遐想逸采藥登崇阜崎嶇升千尋蕭條臨萬畆望山樂榮松瞻澤哀素椏解帶長陵岥婆娑清川右冷風解煩懷寒泉濯溫手寥寥神氣暢欽若盤春藪達度冥三才怳惚喪神偶遊觀同隱丘愧無蓮花肘


緬哉玄古思想託因事生相與圖靈器像也像彼形黃裳羅帕質元服拖緋青神為恭者惠跡為動者行虗堂陳樂餌蔚然起奇榮疑似垂嚱微我諒作者情於焉遺所尚肅心擬太清


炎精育仲氣朱離吐凝陽廣漢潛凉變凱風乘和翔令月肇清齋德澤潤無疆四部欽嘉期潔己升雲堂靜晏和春暉夕陽厲秋霜蕭條詠林澤恬愉咏城傍逸容研冲頤綵綵運宮商匠者握神標乘風吹玄芳淵汪道行深婉婉化理長亹亹維摩虗德音暢遊方罩罕妙傾玄絕致由近減略略容簡八言振道綱掇煩練陳句臨危析婉章浩若驚飊散同若揮夜光寓言豈所託意得筌自喪霑濡妙習融靡靡輕塵亡蕭索情牖頺寥朗神軒張誰謂冥津遐一悟可以航願為海遊師櫂拖入滄浪騰波濟漂客玄歸會道塲


真人播神化流渟良有因龍潛兜術邑漂景閻浮佇駕三春謝飛轡朱明旬八維被重藹九霄落長津玄祗獻萬舞般遮奏伶倫淳白凝神宇蘭泉渙色身投步三才揚聲五道泯不為故為貴忘奇故奇神


建意營法齋里仁契明儔相與期良晨沐浴造閒丘穆穆升堂賢皎皎清心修窈窕八關客無楗自綢繆寂默五習真亹亹勵心柔法鼓進三勸激切清訓流悽愴弘濟闔堂皆同舟明明玄表聖應此童蒙求存誠夾室裡三界讚清攸嘉祥歸宰相藹若慶雲浮


三悔啟前朝雙懺暨中夕鳴禽戒朗旦備禮寢玄役蕭索庭賓離飄颻隨風適踟躕岐路隅揮手謝內析輕軒馳中田習習陵電擊息心投佯步零零振金策引領望征人悵恨孤思積咄矣形非我外物固已寂吟詠歸虗房守真翫幽雖非一徃遊且以閒自釋


羣象倡明茂四炁適清和凌晨將投禮首宿事奢摩閃若太陽來朗耀周九阿諸天從帝釋旌拂紛婀娜修羅戢怨刃波旬觧障魔馥郁旃檀樹彪炳珊瑚珂醍醐釀甘露徐挾神颷過千葉青芙蓉一一凌波流鈴相間發寶座欝嵳峩上有慈悲父金頂秀青螺端嚴八十相妙好一何多微吐柔細音雍如鳴鳳歌惠澤徹無間哀響徧娑婆密跡中踊躍大士亦隗俄獨解舍利子回心乾闥婆靈花散優缽智果結菴羅法鼓撞震方慧鐙蹈恆河方廣距由旬成違僅剎那冥心歸真諦毋使歎蹉跎


少時學周孔弱冠窮六經中復觀道書有名與無名妙術鏤金版真言隱上清密行貴陰德顯證表長齡晚年開釋卷猶日映眾星苦集始覺知因果乃方明示教惟平等至理歸無生


心源本無二學理共歸真四執迷叢藥六味增苦辛資緣良雜品習性不同循至覺隨物化一道開異津大士流權訓訓義乃星陳周孔尚忠孝立行肇君親老氏貴裁欲存生由外身出言千里善芬為窮世珍理空非即有三明似未臻近識封岐路分鑣疑異塵安知悟之漸究極本同倫我皇體斯會妙鑒出機神眷言總歸轡迴照引生民顧惟慙宿植邂逅逢嘉辰陪入明解歲暮有攸因


福田資象德聖種理幽熏不持金作縷還用彩成文朱青自掩映翠綺相氤氳獨有離離葉恒向稻畦分


來去赤條　○不掛一絲毫本來無一物縱橫任逍遙


雲有深山鶴有林不離當處了禪心夜來月照長廊下一句彌陀刼外音


明暗全捐正眼開一枝秀出一如來凡夫到此皆成勝柏手相逢一咲回


漫去千峯與萬峯重重無盡又重重何如高臥家山裏前有幽葟後有松


道有道無俱漫語是淨是禪總強名昧卻本來咬枯骨溺沉苦海不知春


至音久寂寥大道益颯三百餘年中有識盡傷怛小根時漸出聖智轉湮沒如彼眾星內不見日與月雨花空狼藉香藹存虎錫直至隆萬間于焉有憨達二老知時昧亦用方便說譬持千鈞努不易動機筈冥開濟上風以待孤兒活懸知有今日孰謂言絕吾師乘願來自比續風穴口傳千佛心身濺獨夫血當仁不肯讓父子亦楚越磨礪互有光傍觀成實法節士重然諾况乃列祖秘何為門外人懵懵較得失以茲欲戶說輾轉無間歇爾日藏雲堂重指拈花訣但憂宗旨墜不愛世名潔矢此為報恩灑涕向先哲寂音既重聞五彩如更列遂使狐狼軰照影生狂惑救死不擇音呼嘷事剷抹豈知霜霰中早具連根核余生雖苦晚已幸聞極則尚恐山巖志終負傳衣末器量似有定敢不自鞭發所願千聖來重證此心骨


因因而果因不昔滅果不俱因因不來今不滅非斷不來非常斷常見謝野狐身亡不落不昧兩俱無妨而脫而墮任運徜徉


經幾千卷卷幾千字心睫相仇十僅一二一耳所攝四維中央如雲中風自在唱揚聞性既旋并耳亦置舒廣長舌滿覆大地刮盡金篦眼障難翳不識字人是真導師

