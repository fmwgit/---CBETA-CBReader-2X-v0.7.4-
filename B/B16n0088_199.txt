大藏經補編數位版, No. 88 古今圖書集成選輯（下）


傲兀乘尸素日往月復旋弱喪困風波流浪逐物遷中路高韻益窈窕欽重元重元在何許採真遊理間苟簡為我養逍遙使我閒寥亮心神瑩含虛映自然亹亹沈情去彩彩冲懷鮮踟躕觀象物未始見牛全毛鱗有所貴所貴在忘筌


端坐鄰孤影眇罔元思劬偃蹇收神轡領略綜名書涉老咍雙元披莊玩太初詠發清風集觸思皆恬愉俯欣質文蔚仰悲二匠徂蕭蕭柱下迥寂寂蒙邑虛廓矣千載事消液歸空無無矣復何傷萬殊歸一途道會貴冥想罔象掇元珠悵怏濁水際幾忘映清渠反鑒歸澄漠容與含道符心與理理密形與物物疎蕭索人事去獨與神明居


晞陽熙春圃悠緬歎時往感物思所託蕭條逸韻上尚想天台峻髣髴巖階仰冷風灑蘭林管瀨奏清響霄崖育靈藹神蔬含潤長丹沙映翠瀨芳芝曜五爽迢迢重岫深寥寥石室朗中有尋化士外身解世網抱朴鎮有心揮元拂無想隗隗形骸頹冏冏神宇敞宛轉元造化縹瞥鄰大象願投若人蹤高步振策杖閑邪託靜室寂寥虛且真逸想流巖阿朦朧望幽人慨矣元風濟皎皎離染純時無問道睡行歌將何因靈溪無驚浪四嶽無埃塵余將遊其嵎解駕輟飛輪芳泉代甘醴山果兼時珍脩林暢輕迹石宇庇微身崇虛習本照損無歸昔神曖曖煩情故零零冲氣新近非域中客遠非世外臣澹洎為無德孤哉自有鄰坤基葩簡秀乾光流易穎神理速不疾道會無陵騁超超介石人握元攬機領余生一何散分不諮天挺沈無冥到韻變不揚蔚炳冉冉年往遂悠悠化期永翹首希元津想登故未正生途雖十三日已造死境願得無身道高栖冲默靖


翔鸞嗚崐逸志騰冥虛惚怳迴靈翰息肩棲南嵎濯足戲流瀾採練御神蔬高吟漱芳醴頡頏登神梧蕭蕭猗明翩眇眇育清軀長想元運夷傾首俟靈符河清誠可期戢翼令人劬


角敦大道弱冠弄雙元逡巡釋長羅高步尋帝先妙損階元老忘懷浪濠川達觀無不可吹累皆自然窮理增靈薪昭昭神火傳熙怡安冲漠優游樂靜閑膏腴無爽味婉孌非雅絃恢心委形度亹亹隨化遷


雲岑竦大荒落落英岊布廻壑佇蘭泉秀嶺攢嘉樹蔚薈微遊禽崢嶸絕蹊路中有冲希子端坐摹太素自強敏天行弱志慾無欲玉質凌風霜凄凄厲清趣指心契寒松綢繆諒歲暮會衷兩息間綿綿進禪務投一滅官知攝二由神遇承蜩纍危丸累十亦凝注懸想元氣地研幾革麤慮冥懷夷震驚泊然肆幽度曾筌攀六淨空同浪七住逝虛乘有來末為有待馭


機運無停住倏忽歲時過巨石會當竭芥子豈云多良由去不息故令川上嗟不聞榮啟期皓首發清歌布衣可暖身誰論飾綾羅今世雖云樂當奈後生何罪福良由己寧云己恤他


大道自無窮天地長且久巨石故叵消芥子亦難數人生一世間飄若風過牖榮華豈不茂日夕就彫朽川上有餘吟日斜思鼓缶清音可娛耳滋味可適口羅紈可飾軀華冠可耀首安事自剪削耽空以害有不道妾區區但令君恤後


鬱鬱華陽嶽絕雲抗飛峰峭壁溜靈泉秀嶺森青松懸巗廓崢嶸幽谷正寥籠丹崖棲奇逸碧室禪六通泊寂清神氣綿眇矯妙蹤止觀著無無還淨滯空空外物豈大悲獨往非元同不見舍利弗受屈維摩公至人如影響靈慧陶億劫應方恢權化兆類蒙慈悅冥冥積塵昧永在巖底閉廢聰無通照遺形不洞滅明哉如來降豁矣啟潛穴幽精淪朽壞孰若阿維察遙謝晞元疇何為自矜潔


邈邈慶成標峨峨浮雲嶺峻蓋十二嶽獨秀閻浮境丹流環方基瑤堂臨峭頂澗滋甘泉液崖蔚芳芝穎翹翹羨化倫眇眇陵巖正肅拱望妙覺呼吸唏齡末苟能夷冲心所憩靡不淨萬物可逍遙何必棲形影勉尋大乘軌練神超勇猛


道林俗之表慧遠廬之阿買山即高世乘杯且渡河法雨時時落香雲片片多若為將羽化來濟在塵羅


龍泉今日掩石洞即時封玉匣摧談柄懸河落辯鋒香爐猶是柏麈尾更成松郭門未十里山廻已數重尚聞香閣梵猶聽竹林鐘送客風塵擁寒郊霜露濃性靈如不滅神理定何從


鷲嶺光前選祇園表昔恭哲人崇踵武弘道會羣龍高座登蓮葉麈尾振霜松塵飛揚雅梵風度引疎鐘靜言澄義海叢論上詞鋒心虛道易合跡廣席難重和風動淑氣麗日啟時雍高才掞雅什顧己濫朋從因茲仰積善靈華庶可逢


雨從箕山來倏與飄風度晴明西峰日綠縟南谿樹此時客精廬幸蒙真僧顧深入清淨理妙斷往來趣意得兩契如言盡共忘喻觀花寂不動聞鳥懸可悟向夕聞天香淹留不能去


願與道林近在意逍遙篇自有靈佳寺何用沃洲禪


三乘歸淨域萬騎餞通莊就日離亭近彌天別路長荊南旋杖鉢渭北限津梁何日紆真果還來入帝鄉


初日承歸旨秋風起贈言漢珠留道味江璧返真源地出南關遠天迴北斗尊寧知一柱觀却起四禪門


大士生天竺分身化日南人中出煩惱山下即伽藍小澗香為剎危峰石作龕侯禪青鴿乳窺講白猿叅藤愛雲間壁花憐石下潭泉行幽供好林挂浴衣堪弟子哀無識醫王惜未談機疑聞不二蒙昧即朝三欲究因緣理聊寬放棄慙超然虎谿夕雙樹下虛嵐


異域今無外高僧代所稀苦心歸寂滅宴坐得精微持鉢何年至傳燈是日歸上卿揮別藻中禁下禪衣海闊杯還度雲遙錫更飛此行迷處所何以慰虔祈


晚知清淨理日與人羣疎將侯遠山僧先期掃弊廬果從雲峰裏顧我蓬蒿居藉草飯松屑焚香看道書然燈晝欲盡嗚磬夜方初一悟寂為樂此生閒有餘思歸何必深身世猶空虛


崇梵僧崇梵僧秋歸覆釜春不還落花啼鳥紛紛亂磵戶山寂寂閒峽裏誰知有人事郡中遙望空雲山


言從石菌閣新下穆陵關獨向池陽去白雲留故山綻衣秋日裏洗鉢古松間一施傳心法唯將戒定還


安禪一室內左右竹亭幽有法知不染無言誰敢酬鳥飛爭向夕蟬噪已先秋煩暑自茲退清凉何處求


洛城本天邑洛水即天池君王既行幸法子復來儀虛室香花滿清川楊柳垂乘舟道歸去遠意誰能知


朝看法雲散知有至人還送客臨伊水行車出故關天花滿南國精舍在空山雖復時來去中心長日閒


物化同枯木希夷明月珠本來生滅盡何者是虛無一坐看如故千齡獨向隅至人非別有方外不應殊


築室在人境遂得真隱情春盡草木變雨來池館清琴書全雅道視聽已無生閉戶脫三界白雲自虛盈


般若公般若公負鉢何時下祝融歸路却看飛鳥外禪房空掩白雲中桂花寥寥閑自落流水無心西復東


一公住世忘世紛暫來復去誰能分身寄虛空如過客心將生滅似浮雲蕭散浮雲往不還凄凉遺教沒仍傳舊地愁看雙樹在空堂只是一燈懸一燈長照恆河沙雙樹猶落諸天花天花寂寂香深殿苔蘚蒼蒼閉虛院昔余精念訪禪扉常接微言清道機今來寂寞無所得惟共門人淚滿衣


悠然倚孤峰却憶臥中林江草將歸遠湘山獨往深白雲留不住淥水去無心衡嶽千峰亂禪房何處尋


燃燈傳七祖杖錫為諸侯去住雲無意東西水自流青山春滿目白月夜隨舟知到梁園下蒼生賴此遊


南地隨緣久東林幾歲空暮山門獨掩春草路難通作梵連松韻焚香入桂叢惟將舊瓶鉢却寄白雲中


所思勞日久惆悵去西東禪客知何在春山到處同獨行殘雪裏相見白雲中請近東林寺窮年事遠公


山棲久不見林下偶同遊早晚來香積何人住沃州寒禽驚後夜古木帶高秋却入千峰去孤雲不可留


宰臣思得度鷗鳥戀為羣遠客飛錫空山臥白雲夕陽孤艇去秋水兩谿分歸共臨川史同翻貝葉文


翠屏瀑木知何在鳥道猿啼過幾重落日獨搖金策去山深誰向石橋逢定攀巖下叢生桂欲買雲中若箇峰想憶東林禪誦處寂寥唯聽舊時鐘


禪客無心杖錫還沃州深處草堂閑身隨敝履經殘雪手補寒衣入舊山獨向青溪依樹下空白日在人間那堪別後長相憶雲木蒼蒼但閉關


絕巘東林寺高僧惠遠公買園隋苑下持鉢楚城中斗極千燈近煙波萬井通遠山低月殿寒木露花宮紺宇焚香靜滄州擺霧空鴈來秋色裏曙起早潮東飛錫今何在蒼生待發蒙白雲翻送客黃葉自辭風捨筏追開士回舟狎釣翁平生江海意唯共白鷗同


孤雲將野鶴豈向人間住莫買沃州山時人已知處


蒼蒼竹林寺杳杳鐘聲晚荷笠帶斜陽青山獨歸遠


衡陽千里去人稀遙逐孤雲入翠微春草青青新覆地深山無路若為歸


秋意西山多別岑縈左次繕亭歷三癸趾趾鄰什寺元化隱靈蹤始君啟高致誅榛養翹楚鞭草理芳穗俯砌披水容逼天掃峰翠境新耳目換物遠風塵異倚石忘世情援雲得真意嘉林幸勿剪禪侶欣可庇衛法大臣過佐游羣英萃龍池護清激虎節到深邃徒想嵊頂期于今沒遺記


石溪流已亂苔徑入漸微日暮東林下山僧還獨歸常為爐峰意况與遠公違道性深寂寞世情多是非會尋名山去豈復無清機


支公已寂滅塔影山上古更有真僧來道塲救諸苦一承微妙法寓宿清淨土身心能自觀色相了無取森森松暎月漠漠雲近戶嶺外飛電明夜來前山雨燃燈見棲鴿作禮聞信鼓曉霽南軒開秋華淨天宇願言長出世謝爾及申甫


朝遊訪名山山遠在空翠氤氳亙百里日入行始至谷口聞鐘聲林端識香氣杖策尋故人解鞍暫停騎石門殊豁險篁徑轉森邃法侶欣相逢清談曉不寐平生慕真隱累日探奇異野老朝入田山僧暮歸寺松泉多逸響苔壁饒古意願言投此山身世兩相棄


幼聞無生理常欲觀此身心跡罕兼遂崎嶇多在塵晚途歸舊壑偶與支公鄰導以微妙法結為清淨因煩惱業頓捨山林情轉殷朝來問疑義夕話得清真墨妙稱古絕詞華驚世人禪房閉虛靜花藥連冬春平石藉琴硯落泉灑衣巾欲知冥滅意朝夕海鷗馴


一丘常欲臥三徑苦無資北土非吾願東林懷我師黃金燃桂盡壯志逐年衰日夕凉風至聞蟬但益悲


何處名僧到水西乘舟弄月宿涇谿平明別我上山去手擕金踏雲梯騰身轉覺三天近舉足回看萬嶺低謔浪肯居支遁下風流還與遠公齊此度別離何日見相思一夜瞑猿啼


真僧法號號僧迦有時與我論三車問言誦呪幾千遍口道恆河沙復沙此僧本住南天竺為法頭陀來此國戒得長天秋月明心如世上青蓮色意清淨貌稜稜亦不減亦不增瓶裏千年舍利骨手中萬歲猢孫藤嗟予落魄江淮久罕遇真僧說空有一言懺盡波羅夷再禮渾除犯輕垢


日照西山雪老僧門始開凍瓶粘柱礎宿火陷爐灰童子病歸去鹿麑寒入來齊鐘知漸近枝鳥下生臺


石徑入丹壑松門閉青苔閑堦有鳥跡禪室無人開窺見白拂挂壁生塵埃使我空歎息欲去仍徘徊香雲徧山起花雨從天來已有空樂好况聞清猿哀了然絕世事此地方悠哉


衡嶽有開士五峰秀真骨見君萬里心海水照秋月大臣南溟去問道皆請謁灑以甘露言清凉潤肌髮明湖落天鏡香閣凌銀闕登眺餐惠風新花期啟發


鍾山抱金陵霸氣昔騰發天開帝王居海色照宮闕羣峰如逐鹿奔走相馳突江水九道來雲端遙明沒時遷大運去龍虎勢休歇我來屬天清登覽窮走越吾宗挺禪伯特秀鸞鳳骨眾星羅青天明者獨有月冥居順生理草木不剪伐煙牕引薔薇石壁老野蕨吳風謝安屐白足傲履襪幾宿一下山蕭然忘千謁談經演金偈降鶴舞海雪時聞天香來了與世事絕佳遊不可得春風惜遠別賦詩留巖屏千載庶不滅


東林送客處月出白猿啼笑別廬山遠何煩過虎溪


昔在朗陵東學禪白眉空大地了鏡徹旋寄輪風攬彼造化力持為我神通晚謁太山君親見日沒雲中夜臥山月拂衣逃人羣授余金仙道曠刧未始聞冥機發天光獨朗謝垢氛虛舟不繫物觀化遊江濆江濱遇同聲道崖乃僧英說法動海嶽遊方化公卿手秉玉麈尾如登白樓亭微言注百川亹亹信可聽一風鼓羣有萬籟各自鳴啟閉八牖托宿掣電霆自言歷天台搏壁躡翠屏凌競石橋去恍惚入青冥昔往今來歸絕景無不輕何日更擕手乘杯向蓬瀛


敬亭白雲氣秀色連蒼梧下暎雙谿水如天落鏡湖此中積龍象獨許濬公殊風韻逸江左文章動海隅觀心同水月解領得明珠今日逢支遁高談出有無


梁有湯惠休常從鮑照遊峨嵋史懷一獨映陳公出卓絕二道人結交鳳與麟行融亦俊發吾知有英骨海若不隱珠驪龍吐明月大海乘虛舟隨波任安流賦詩栴檀閣縱酒鸚鵡洲待我適東越相擕上白樓


遙知郡齋夜凍雪封松竹時有山僧來懸燈獨自宿


滿郭春風嵐已昏鴉棲吏散掩重門雖居世網常清淨夜對高僧無一言


心絕去來緣跡順人間事獨尋秋草徑夜宿寒山寺今日郡齋閑思問楞伽字


林院生夜色西廊上紗燈時憶長松下獨坐一山僧


聞有胡僧在太白蘭若去天三百尺一持楞伽入中峰世人難見但聞鐘牕邊錫杖解兩虎牀下鉢盂藏一龍草衣不針復不線兩耳垂肩眉覆面此僧年幾那得知手種青松今十圍心將流水同清淨身與浮雲無是非商山老人已曾識願一見之何由得山中有僧人不知城裏看山空黛色


山陰老僧解楞伽潁陽歸客遠相過烟深草濕昨夜雨雨後秋風渡漕河空山終日塵事少平郊遠見行人小尚書磧上黃昏鐘別駕渡頭歸一鳥


暫請高僧話來尋野寺孤岸花藏水碓谿竹暎風爐頂上巢新鵲衣中得舊珠談禪未得去輟櫂且踟躕


山林惟樂靜行住不妨禪高月穿松徑殘陽過水田詩從宿世悟法為本師傳能使南人敬修持香火緣


寒蹤白雲裏法侶自提攜竹徑通城下松門隔水西方同沃州去不似武陵迷髣髴心知處高峰是會稽


春山惟一室獨坐草萋萋身寂心成道花閒鳥自啼細泉松徑裏返景竹林西晚與門人別依依出虎谿


石橋人不到獨往更迢迢乞食山家少尋鐘野寺遙松門風自掃瀑布雪難消秋夜聞清梵餘音逐海潮


南嶽滿湘源吾師經利涉身歸沃州老名與支公接淨教傳荊吳道緣正漁獵觀空色不染對鏡心自愜室中人寂寞門外山稠疊天台積幽夢早晚當負笈


已見槿花朝委露獨悲孤鶴在人羣真僧出世心無事靜夜名香手自焚牕臨絕澗聞流水客至孤峰掃白雲更想清晨誦經處獨看松上雪紛紛


律儀傳教誘僧臘老烟霄樹色依禪誦泉聲入寂寥寶龕經末刧書壁見南朝深竹風開合寒潭月動搖息心歸靜理愛道坐中宵更欲尋真去乘船過海潮


百川日東流客去亦不息我生苦漂蕩何時有終極贊公釋門老放逐來上國還為世塵嬰頗帶憔悴色楊枝晨在手豆子雨已熟是身如浮雲安可限南北異縣逢舊友初欣寫胷臆天長關塞遠歲暮饑寒逼野風吹征衣欲別向曛黑馬嘶思故櫪歸鳥盡斂翼古來聚散地宿昔長荊相看俱衰年出處各努力


一昨陪錫杖卜鄰南山幽年侵腰脚衰未便陰崖秋重岡北面起竟日陽光留茅屋買兼土斯焉心所求近聞西枝西有谷杉漆稠亭午頗和暖石田又足收當期塞雨乾宿昔齒疾瘳徘徊虎穴上面勢龍泓頭紫荊具茶茗徑路通林丘與子成二老來往亦風流


大師銅梁秀籍籍名家孫嗚呼先博士炳靈精氣奔惟昔武皇后臨軒御乾坤多士盡儒冠墨客萬雲屯當時上紫殿不獨卿相尊世傳閭丘筆峻極逾崑崙鳳藏丹霄暮龍去白水渾青熒雪嶺凍碑碣舊製存斯文散都邑高價越璵璠晚看作者意妙絕與誰論吾祖詩冠古同年蒙主恩豫章夾日月歲久空深根小子思疎闊豈能達詞門窮愁一揮淚相遇即諸昆我住錦官城兄居祇樹園地近慰旅愁往來當丘樊天涯歇滯雨粳稻臥不翻漂然薄遊倦始與道侶敦景晏步脩廊而無車馬喧夜闌接輭語落月如金盆漠漠世界黑區區爭奪繁惟有摩尼珠可照蜀水源


蘭若山高處烟霞嶂幾重凍泉依細石晴雪落長松問法看詩妄觀身向酒慵未能割妻子卜宅近前峰


不見旻公三十年封書寄與淚潺湲舊來好事今能否老去新詩誰與傳棊局動隨幽澗竹袈裟憶上泛湖船聞君話我為官在頭白昬昬只醉眠


隱居欲就廬山遠麗藻初逢休上人數問舟航留製作長開篋笥擬心神沙村白雪仍含凍江縣紅梅已放春先踏爐峰置蘭若徐飛錫杖出風塵


隨緣忽西去向日返東林世路無期別空門不住心人煙一飯少山雪獨行深天外猿啼處誰聞清梵音


上國隨緣住來途若夢行浮天滄海遠去世法舟輕水月通禪觀魚龍聽梵聲惟憐一燈影萬里眼中明


遠近化人天王城指日邊宰官迎說法童子伴隨緣到處花為雨行時杖出泉今宵松月下門閉想安禪


悽然雙樹下垂淚遠公房燈續生前火爐添沒後香陰堦明片雪寒竹響空廊寂滅應為樂塵心徒自傷


釋子吾家寶神清慧有餘能翻梵王字妙盡伯英書遠鶴無前侶孤雲寄太虛狂來輕世界醉裏得真如飛錫離鄉久寧親喜臘初故池殘雪滿寒柳霽烟疎壽酒還嘗藥晨食不薦魚遙知禪誦外健筆賦閑居


斂履入寒竹安禪過漏聲高杉殘子落深井凍痕生罷磬風枝動懸燈雪屋明何當招我宿乘興上方行


高僧本姓竺開士舊名林一入春山裏千峰不可尋新年芳草遍渡口白雲深欲問微官去懸知訝此心


林行溪宿厭層冰季月還鄉獨未能尺素欲傳三署客雪山愁送五溪僧連雲朔氣橫秦苑滿目寒煙隔灞陵借問從來香積寺何時攜手更同登


寂然空佇立往往報疎鐘高館誰客東南二室峰川原通霽色田野變春容惆悵層城暮猶言歸路逢


花宮難久別道者憶千燈殘雪入林路深山歸寺僧日光依嫩草泉響滴春冰何用求方便看心是一乘


夜夜夢蓮宮無由見遠公朝來出門望知在雪山中


江上年年春草津頭日日人行借問山陰遠近猶聞薄暮鐘聲


釋子身心無垢紛獨將衣鉢去人羣相思晚望松林寺唯有鐘聲出白雲


本意宿東林因聽子賤琴遙知大小朗已斷去來心夜靜溪聲近庭寒月色深寧知塵外意定後更成吟


長老歸緣起桃花憶舊巖清晨雲抱石深夜月籠杉道具門人捧齋糧谷鳥銜餘生願依止文字欲三緘


山川重復出心地闇相逢忽憶秋江月如聞古寺鐘湖平南北岸雲抱兩三峰定力超香象真言攝毒龍風中何處鶴石上幾年松為報烟霞道人間共不容


家住義興東舍谿谿邊莎草雨無泥上入一向心入定春鳥年年空自啼


遠公傳教畢身沒向他方弔客來何見門人閉影堂紗燈臨古砌塵几在空牀寂寞疎鐘後秋天又夕陽


世間無遠近定裏徧曾過東海經長在南朝寺最多暮年休化俗初地即摧魔今日忘塵慮看心義若何


來自西天竺持經奉紫微年深梵語變行苦俗流歸月上安禪久苔生出院稀梁間有馴鴿不去為忘機


達士心無滯他鄉總是家問經翻貝葉論法指蓮花欲契真空義先開智慧芽不知飛錫後何處是恆沙


補衲隨緣住難維塵外蹤木杯能渡水鐵鉢肯降龍到處棲雲榻何年臥雪峰知師歸日近應偃舊房松


瓶鉢繞禪衣連宵宿翠微樹開巴水遠山曉蜀星稀徧識中朝貴多諳外學非何當一傳付道侶願知歸


依佛不違親高堂與寺鄰問安雙樹曉求膳一僧貧持呪過龍廟翻經化海人還同惠休去儒者亦沾巾


木隕水歸壑寂然無念心南行有真子被褐息山陰石路瑤草散松門寒景深吾師亦何授自起定中吟


削髮本求道何方不是歸松風開法席江月濯禪衣飛閣蟬鳴早漫天客過稀戴顒常執筆不覺此身非


舊住衡州寺隨緣偶北來夜禪山雪下朝汲竹門開半偈傳初盡羣生意未迴惟當與樵者杖錫入天台


獨將支遁去欲往戴顒家晴野人臨水春山樹發花


高僧無跡本難尋更得禪行去轉深青草湖中看五老白雲山上宿雙林月明潭色澄空性夜靜猿聲證道心更說謝公南座好烟蘿到地幾重陰


鴈稀秋色盡落日對寒山避事多稱疾留僧獨閉關心歸塵俗外道勝有無間仍憶東林友相期久不還


惠持遊蜀久策杖欲西還共別此宵月獨歸何處山對鷗沙草畔洗足野雲間知有元暉會齋心受八關


閉門不出自焚香擁褐看山歲月長雨後綠苔生石并秋來黃葉徧繩牀身閑何處無真性年老曾言隱故鄉更說本師同學在幾時擕手見衡陽


擁褐安居南陌頭白雲高寺見衡州石湖水搖寒月楓樹猿聲報夜秋講席舊逢山鳥至梵經初向竺僧求自知身老將傳法因下人間逐北遊


十年湖上結幽期偏向東林遇遠師未道姓名童子識不酬言語上人知閑花落地滋苔徑細雨和煙著柳枝問我別來何所得解將無事當無為


一身禪誦苦灑掃古花宮靜室門長閉深蘿夜不通懸燈喬木上鳴磬亂幡中附入高僧傳長稱二遠公


陽羨諸峰頂何曾異剡山雨晴秋到寺木落夜開關縫衲紗燈亮看心杖錫閑西方知有社未得與師還


還歸柳寺去遠遠出人羣苔甃桐花落山桂樹薰引泉通絕澗放鶴入孤雲幸許宗雷到清談不易聞


身隨猨鳥在深山早有詩名到世間客至上方留盥潄龍泓洞水晝潺潺


石路泉流兩寺分尋常鐘磬隔山聞山僧半在中峰住共占清猿與白雲


故鄉南越外萬里白雲峰經論辭天去香花入海逢驚濤清梵徹蜃閣化城重心到長安陌交州後夜鐘


方尋蓮境去又值竹房空幾韻飄寒玉餘清不在風


十年勞遠別一笑喜相逢又上青山去青山千萬重


九霄心在勞相問四十人間豈足驚風動自然雲出岫高僧不用笑浮名


天竺沙門洛下逢請為同社笑相容支頤忽望碧雲裏心愛嵩山第幾峰


老僧道機熟默語心皆寂去歲別春陵流此投跡室空無侍者巾履唯挂壁一飯不願餘跏趺便終夕風疎竹響露井寒松滴偶地即安居滿庭芳草積


我嘗聽師法一說波上蓮花水中月不垢不淨是色空無法無空亦無滅我嘗聽師禪一觀浪溢鰲頭蟾魄滿河沙世界盡空空一寸寒灰冷燈畔我又聽師琴一撫長松喚住秋山雨絃中雅弄若鏗金指下寒泉流太古我又聽師棋一著山頂坐沉紅日脚阿誰稱是國手人羅浮道士賭却鶴輸却藥法懷斟下紅霞丹束手不敢爭頭角


禪客學禪兼學文出山初似無心雲從風舒卷來何處繚繞巴江不得去山州古寺好閑居讀盡龍王宮裏書使君灘頭揀石硯白帝城邊尋野蔬忽然登高心瞥起又欲浮杯信流水煙波浩淼魚鳥情東去三千三百里荊門硤斷無盤渦湘平漢闊清光多廬山霧開見瀑布江西月淨聞漁歌鍾陵八郡多名守半是西方社中友與師相見便談空想得高齋獅子吼


釋子道成神氣閑住持曾上清凉山晴空禮拜見真像金毛玉髻卿雲間西遊長安隸僧籍本寺門前曲江碧松間白月照寶書竹下香泉灑瑤席前時學得經論成奔馳象馬開禪扃高筵談柄一麾拂講下門徒如醉醒舊聞南方多禪老次第來入荊門道荊州本自重諸天南朝塔廟猶依然宴坐東陽枯樹下經行居止故臺邊忽憶遺民社中客為我衡陽駐飛錫講罷同尋相鶴經閑來共蠟登山屐一旦揚眉望沃洲自言王謝許同遊憑將雜擬三十首寄與江南湯惠休


窮巷惟秋草高僧獨叩門相歡如舊識問法到無言水為風生浪珠非塵可昏悟來皆是道此別不消魂


浮杯萬里過滄溟遍禮名山適舊扄深夜降龍潭水黑新秋放鶴野田青身無彼我那懷土心會真如不讀經為問中華學道者幾人雄猛得寧馨


黔江秋水浸雲霓獨汎慈航路不迷猨狖窺齋林葉動蛟龍聞呪浪花低如蓮半偈心常悟問菊新詩手自攜常說摩圍似靈鷲却將山屐上丹梯


練得身形似鶴形千株松下兩圅經我來問道無餘說雲在青天水在缾


隨緣聊振錫高步出東城水止無恆地雲行不計程到時為彼岸過處即前生今日臨岐別吾徒自有情


波中出吳境霞際登楚岑水寺一別來雲蘿三改陰詩誇碧雲句道證青蓮心應憐萍汎者不如松隱深


吾師當幾祖說法云無空禪心三界外宴坐天地中院靜鬼神去身與草木同因知護王國滿鉢盛毒龍抖擻塵埃衣謁師見真宗何必千萬刧瞬息去樊籠盛夏火為日一堂十月風不得為弟子名姓挂儒宮


僧貌淨無點僧衣寧綴華尋常晝日行不使身影斜飯术煑松柏坐山邀雲霞欲知禪隱高緝薜為袈裟


蘭泉滌我襟杉月棲我心茗啜綠淨花經誦清柔音何處笑為別淡情愁不侵


師住青山寺清華常遶身雖然到城郭衣上不棲塵


到家行萬里自說過扶餘學得中州語能為外國書與醫收海藻持呪取龍魚更問同來伴天台幾夏居


獨向雙峰老松門閉兩涯飜經上蕉葉挂衲落藤花甃石新開井穿林自種茶時逢海南客蠻語問誰家


幾夏京城住今朝獨遠歸修行四分律護淨七條衣谿寺黃橙熟沙田紫芋肥九龍潭上路同去客應稀


久住空林下長齋耳目清蒲團借客坐石磹甃人行似鶴難知性因山強號名時聞衣袖裏闇掐念珠聲


松暗水涓涓夜凉人未眠西峰月猶在遙憶草堂前


獨在西峰頂年年閉石房定中無弟子人到為焚香


京中開講已多時曾作壇頭證戒師歸到溪橋北寺鄉僧爭就學威儀


一身依止荒閒院燭耀中有宿煙徧禮法華經裏字不曾行到寺門前


買得一片田濟源花洞前千里石壁坼一條流泌泉青松盤樛枝森森上插青冥天枝上有猨宿宿處近鶴巢清唳孤吟聲相交月輪下射空洞響絲篁成韻風蕭蕭我心塵外心愛此塵外物欲結塵外交苦無塵外骨泌泉有冰公心靜見真佛可結塵外交占此松與月


杯度度一身法度度萬民為報江南三二日這回應見雪中人


落魄閑行不著家徧尋春寺賞年華野僧偶向花前定滿樹狂風滿樹花


盧師深話出家由剃盡心花始剃頭馬哭青山別車匿鵲飛螺髻見羅還來舊日經過處似隔前身夢寐游為向八龍兄弟說他生緣會此生休


欲離煩惱三千界不在禪門八萬條心火自生還自滅雲師無路與君消


五夏登壇內殿師水為心地玉為儀正傳金粟如來偈何用錢塘太守詩苦海出來應有路靈山別後可無期他生莫忘今朝會虛白亭中法樂時


如來說偈讚菩薩著論議是故宗律師以詩為佛事一音無差別四句有詮次欲使第一流皆知不二義精潔霑戒體閑淡藏禪味從容恣語言縹離文字旁延邦國彥上達王公貴先以詩句牽後令入佛智人多愛師句我獨知師意不似休上人空多碧雲思


離芳澗草合繫綠巖樹新山深景候晚四月有餘春竹寺過微雨石徑無纖塵白衣一居士方袍四道人地異佛國土人非俗交親城中山下別相送亦殷勤


上人處世界清淨何所似似彼白蓮花在水不著水性真悟泡幻行潔離塵滓修道來幾時身心俱到此嗟予牽世網不得長依止離念與碧雲秋來朝夕起


二十身出家四十心離塵得徑入大道乘此不退輪一坐十五年林下秋復春春花與秋氣不感無情人我來如有悟潛以心照身誤落聞見中憂喜傷形神安得遺耳目冥然反天真


得道即無著隨緣西復東貌依年臘老心到夜禪空山宿馴溪虎江行濾水蟲悠悠塵客思春滿碧雲中


近見頭陀伴云師老更慵性靈閒似鶴顏狀古於松山裏猶難覓人間豈易逢仍聞移住處太白最高峰


吾師道與佛相應念念無為法法能口藏宣傳十二部心臺照耀百千燈盡離文字非中道長住虛空是小乘少有人知菩薩行世間只是重高僧


香火一爐燈一醆白頭夜禮佛名經何年飲著聲聞酒直到如今醉未醒


能入城中乞食否莫辭塵土污袈裟欲知住處東城下遶竹泉聲是白家

