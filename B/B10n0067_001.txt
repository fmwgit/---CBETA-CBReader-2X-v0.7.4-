大藏經補編數位版, No. 67 菩提道次第廣論


俱胝圓滿妙善所生身， 成滿無邊眾生希願語；
如實觀見無餘所知意， 於是釋迦尊主稽首禮。


是無等師最勝子， 荷佛一切事業擔， 現化遊戲無量土，
禮阿逸多及妙音。 如極難量勝者教， 造釋密意贍部嚴，
名稱徧揚於三地， 我禮龍猛無著足。 攝二大車善傳流，
深見廣行無錯謬， 圓滿道心教授藏， 敬禮持彼然燈智。
徧視無央佛語目， 賢種趣脫最勝階， 悲動方便善開顯，
敬禮此諸善知識。 今勤瑜伽多寡聞， 廣聞不善於修要，
觀視佛語多片眼， 復乏理辯教義力， 故離智者歡喜道。
圓滿教要勝教授， 見已釋此大車道， 故我心意徧勇喜。
諸有偏執暗未覆， 具辨善惡妙慧力， 欲令暇身不唐捐，
諸具善者專勵聽。

