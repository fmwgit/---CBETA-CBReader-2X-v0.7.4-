大藏經補編數位版, No. 88 古今圖書集成選輯（上）


妙用在幽涉有覽無神由昧徹識以照麄積微自引因功本虛泯彼三觀忘此毫餘


寂漠何始理元通微融然忘適乃廓靈暉心悠緬域得不踐機用之以冲會之以希


神資天凝圓映朝雲與化而感與物斯羣應不以方受者自分寂爾淵鏡金水塵紛


慨自一生夙乏惠識託崇人庶藉冥力思轉毫功在深不測至哉之念主心西極


炎精育仲氣朱離吐凝陽廣漢潛凉變凱風乘和翔令月肇清齋德澤潤無疆四部欽嘉期潔己升雲堂靜晏和春暉夕惕厲秋霜蕭條詠林澤恬愉味城傍逸容研冲賾綵綵運宮商匠者握神標乘風吹元芳淵汪道行深婉娩化理長亹亹維摩虛德音暢遊方卓犖妙傾元絕致由近藏略略微容簡八言振道綱掇煩練陳句臨危折婉章浩若驚飈散逈若揮夜光寓言豈所託意得筌自喪霑濡妙習融靡靡輕塵兦蕭索情牖頹寥朗神軒張誰謂冥津遐一悟可以航願為海遊師櫂柂入滄浪騰波濟漂客元歸會道塲


建意營法齋里仁契朋儔相與期良晨沐浴造閑丘穆穆升堂賢皎皎清心修窈窕八關客無楗自綢繆寂默五習真亹亹勵心柔法鼓進三勸激切清訓流悽愴願弘濟闔堂皆同舟明明元表聖應此童蒙求存誠夾室裏三界讚清休嘉祥歸宰相藹若慶雲浮


三悔啟前朝雙懺暨中夕鳴禽戒朗旦備禮寢元役蕭索庭賓離飄颻隨風適踟躕岐路隅揮手謝內析輕軒馳中田習習臨電擊息心投佯步零零振金策引領望征人悵恨孤思積咄矣形非我外物固已寂吟詠歸虛房守真玩幽賾雖非一往遊且以閑自釋


靖一潛蓬廬愔愔詠初九廣漠排林篠流飇灑隙牖從容遐想逸採藥登崇阜崎嶇升千尋蕭條臨萬畞望山樂榮松瞻澤哀素柳解帶長陵坡婆娑清川右冷風解煩懷寒泉濯溫手寥寥神氣暢欽若盤春藪達度冥三才恍惚喪神偶遊觀同隱丘愧無連化肘


遐想存元哉冲風一何敞品物緝榮熙生塗連惚恍既喪大澄真物誘則智蕩昔聞庖丁子揮戈在神往苟能嗣冲音攝生猶指掌乘彼來物間投此默照朗邁度推卷舒忘懷附罔象交樂盈胷襟神會流俯仰大同羅萬殊蔚若充甸網寄旅海漚鄉委化同天壤


一喻以喻空空必待此喻借言以會意意盡無會處既得出長羅住此無所住若能映斯照萬象無來去


本端竟何從起滅有無際一微涉動境成此頹山勢惑相更相乘觸理自生滯因緣雖無主開途非一世時無悟宗匠誰謂握元契末問尚悠悠相與期暮歲


謀始創大業問道叩元篇妙唱發幽蒙觀化悟自然觀化化已及尋化無間然生皆由化化化化更相纏宛轉隨化流漂浪入化淵五道化為海孰為知化仙萬化同歸盡離化化乃元悲哉化中客焉識化表年


四緣去誰肇七識習未央沈沈倒營魄苦蔭蹙愁腸琴瑟徒爛熳姱容空滿堂春顏遽幾日秋壟終茫茫孰云濟沈溺假願託津梁惠唱摛泉湧妙演發金相空有定無執賓實固相忘自來乘首夏及此申暮霜雲物清晨景衣巾引夕凉風振蕉薘裂露下梧楸傷六龍且無借三相寧久長何時接靈應及子同舟航


放光聞鷲岳金牒祕香城窮源絕有際離照歸無名若人聆至寂寄說表真冥能令梵志遣亦使羣魔驚寶珠分水相須彌會色形學徒均染疊遊士譬春英伊予寡空智徒深愛恡情舒金起祗苑開筵慕肅成年鍾倏從變弦朢驟舒盈今聞火林聚淨土接承明掖影連高塔法鼓亂嚴更雷聲芳樹長月出地芝生已知法味樂復悅元言清何因動飛轡暫使塵勞輕


法苑稱嘉柰慈園美修竹靈覺相招影神仙共棲宿惠義比瑤瓊薰染等蘭菊理元方十算功深似九築華水警銀舟方衢列金軸微言絕已久煩勞多累蓄因茲闡慧雲欲使心塵伏八水潤焦芽三明啟羣目寶鐸旦參差名香晚芬郁暫捨六龍駕微祛二鼠蹙意樹發空花心蓮吐輕馥喻斯滄海變譬彼庵羅熟妙智方縟錦深詞同霧穀善學同梵爪真言異銅腹逶迤合蓋城葳蕤布金郁珠華蔭八溪玉流通九谷青禽乍下上雲鴈飛翻覆高談屬時聽寡聞終自恧日麗鴛鴦瓦風度踟躕屋落蘤散遠香霏雲卷遙族曠濟同象園中乘如佇獨後燄難堅明初心易驚縮應當離花水無令乖漆木投巖不足貴棘林安可宿器月希影心灰庶方撲視愛同採蜂遊善如原菽八邑仙人山四寶神龍澳藥樹永繁稠禪枝詎凋槭以茲悅聞道庶此優馳逐願追露寶車脫屣親推轂


棲烏猶未翔命駕出山莊詰屈登馬嶺回互入羊腸稍看原藹藹漸見岫蒼蒼落星埋遠樹新霧起朝陽陰池宿早鴈寒風催夜霜茲地信閒寂清曠惟道場玉樹琉璃水羽帳鬱金牀紫柱珊瑚地神幢明月璫牽蘿下石磴攀桂陟松梁澗斜日欲隱烟生樓半藏千祀終何邁百代歸我皇神功照不極睿鏡湛無方法輪明暗室慧海渡慈航塵根久未洗希霑垂露光


皇情矜幻俗聖德愍重昏制書開攝受絲綸廣慧門時英滿君囿法侶盛天園俱銷五道縛共蕩四生怨三修祛愛馬六念靜心猿庭深林彩豔地寂鳥聲喧上風吹法鼓垂鈴鳴晝軒新梅含未發落桂聚還翻早烟藏石磴寒潮浸水門一朝蒙善誘方願遣籠樊


庸夫躭世樂俗士重虛名三空既難了八風恆易傾伊余久齊物本自一枯榮弱齡愛箕潁由來重伯成非為樂肥遁特是厭逢迎執珪守蕃國主器作元貞昔日書銀字久自恧宗英斯焉佩金璽何由廣德聲居高常慮缺持滿每憂盈茲言信非矯丹心良可明舟航奉睿訓接引降皇情心燈朗暗室牢舟出愛瀛是節高秋晚泬寥天氣清郊門光景麗祈年雲霧生紅蕖間青瑣紫霧濕丹楹葉疎行逕出泉溜遠山鳴綠衿依浦戌絳顙拂林征庶蒙八解益方使六塵輕脫聞時可去非吝舍重城


沐芳肅朝帶駕言抵淨宮羽旗承去影鐃吹雜還風吳戈夏服箭驥馬綠沈弓水照柳初碧烟含桃半紅由來六塵縛宿昔五纏朦見鶴徒知謬察象理難同方知恧四辨奚用語三空


漢安設大響周穆置高臺三里生雲霧瞬息起冰雷空持生識縛徒用長心災慧人恆棄捨庸識屢遭廻六塵俱不實三界信悠哉


圓輪既照水初生亦暎流溶溶如漬璧的的似沈鉤非關顧兔沒豈是桂枝浮空令誰雅識還用喜騰猴萬累若消蕩一相更何求


疊障廻參差連峰欝相拒遠聞如句味遙應成言語竟無五聲實誰謂八音所空成顛倒羣徒迷塵縛侶愍哉火宅中茲心良可去


祕駕良難辨司夢並成虛未驗周為蝶安知人作魚空聞延壽賦徒勞岐伯書潛令六識擾安能二惑除當須耳應滿然後會真如


朝光照皎皎夕漏轉駸駸晝花斜色去夜樹有輕陰並能興眼入俱持動惑心息形影方止逐物慮恆侵若悟假名淺方知實相深


精金宛成器懸鏡在高堂後挂七龍網前發四珠光廻望疑垂月傍瞻譬璧璫仁壽含萬類淮南辨四鄉終歸一亡有何關至道塲


澆淳混神因心形復依色欲浪逐情飄愛網隨心織鑄金雖改狀斬籌方未極鴿歡既無辨猿攀此焉息


帝德洽區宇垂衣彰太平黃唐慚懋實子姒惡嘉聲治家陳五禮功成奏六英汲引為宸鑒舟航動睿情法王唯一法無生信不生因因從此見果果自斯明元良仰副后含一震鴻名龜藏踰啟魯笙史冠春卿日宮佳氣滿月殿善風清綺錢蔽西觀緹慢卷南榮金門練朝鼓玉壺休夜更宮槐當曉合城烏侵曙鳴露光枝上動霞影水中輕虛薄今何事徒知戀法城


釋迦稱散體多寶號金軀白玉誠非比黃金良不踰變見絕言象端異乃冥符靈知雖隱顯妙色豈榮枯唯當十劫後方成無價珠


妙輪輟往駕寶樹未開音甘露為誰演得一標道心眇眇元塗曠高義總成林七花屏塵相八解濯芳襟


幻生太浮詭長思多沉疑疑思不慚炤詭生寧盡時敬承積劫下金花爍海湄火宅斂焚炭藥草匝卉滋常願樂此道誦經空山坻禪心暮不雜寂行好無私軒騎久已決親愛不留遲憂傷漫漫情靈意終不緇誓尋青蓮界永入梵庭期


皇明執東曜帝扆居北辰小乘開治道大覺拯蒼民殊塗同義路分流合智津傳香引上德列伎進名臣連閣翻如畫圖雲更似真鏡山銜殿影梅梁落梵塵苑桂恆留雪天花不待春萬年逢瑞應千生值法身天衣初拂石豆火欲燃薪重善無論報輕毛庶有因


伏枕愛危光痾纏生易折無因雪岸草慮及硭山穴徐防消渴腠腸腑疼蹇嬰肢節如何促齡內憂苦無暫缺


虛蕉誠易犯危藤復將囓一隨柯已微當年信長訣諸葛暟已同白駒去復類紅花熱妍容一旦罷孤燈行自設


綏心雖殊用滅景寧優劣一隨業風盡終歸虛妄設王臺卿五陰誠為假六趣寧有截零落竟同歸憂思空相結


俗幻生影空憂繞心塵噎於茲排四纏去矣求三涅殿下下學輩留心方從窈冥別已悲境相空復作泡雲滅


一聖智比明帝德光四海荷負誠悠屬度脫實斯在懺說濟蒙愚推心屏欺殆名僧引定慧朝纓列元凱還迷依善導反心由真宰和鈴混吹音勝幡榮雪彩早蒲欲抽葉新篁向舒翹勤諒懇到歸誠信兼倍睿豔似烟霞欄杆若珠琲善誘雖欲繼含亳愧文彩


習惡歸禮懺有過稱能改聖德及羣生唱說信兼採翹心蕩十惡邈誠銷五罪三縛解智門六塵清法海超然故無著逍遙新有待


泬寥秋氣爽搖落寒林疎風散飛廉雀浪動昆明魚是日何為盛證戒奉皇儲願陪升自在神通任卷舒


峨峨王舍國鬱鬱靈竹園中有神化長空觀體善權私呵晞光景豈識真迹端恢恢道明元解發至神歡飄忽凌虛起無云受慧難


迹超十三燒戒由三昧成賢行極妙住道志慧以明九本既殊動四禪不同冥淵哉不起滅始自無從生借問道氣倫安測泥洹靈


茫茫混成始豁矣四天朗三辰還須彌百億同一像靈和陶氤氳會之有妙常大慈濟羣生冥感如影響蔚蔚沙彌眾粲粲萬心仰誰不欣大乘兆定於元曩三法雖成林居士亦有黨不見虬與龍灑鱗凌霄上冲心超遠寄浪懷邈獨往眾妙常所晞維摩余所賞苟未體善權與子同髴髣悠悠誠滿域所遺在廢想


龍宮既入道鳳闕且辭榮禪龕八想淨義窟四塵輕香蓋法雲起花燈慧火明自然忘有著非止悟無生


可患身為患生將憂共生心神恆獨苦寵辱橫相驚朝光非久照夜燭幾時明終成一聚土強覔千年名


少日欣日益老至苦年侵紅顏既罷豔白髮寧久吟階庭唯仰杖朝府不勝簪甘肥與妖麗徒有壯時心


拔劍平四海橫戈却萬夫一朝牀枕上廻轉仰人扶壯色隨肌減呻吟與痛俱綺羅雖滿目愁眉獨向隅


可惜凌雲氣忽隨朝露終長辭白日下獨入黃泉中池臺既已沒墳隴向應空唯當松柏裏千年恆勁風


誰忍心中愛分為別後思幾時相握手嗚噎不能辭雖言萬里隔猶有望還期如何九泉下更無相見時


先去非長別後來非久親新墳將舊塚相次似魚鱗茂陵誰辨漢驪山詎識秦千年與昨日一種併成塵定知今世土還是昔時人焉能取他骨復持埋我身


五城鄰北極百雉壯西昆鉤陳橫複道閶闔抵靈軒千柱蓮花塔由旬紫紺園佛影胡人記經文漢語翻星窺朱鳥牖雲宿鳳凰門新禽解雜囀春柳臥生根早雷驚蟄戶流雪長河源建始移交讓徽音種合昬風飛扇天辨泉湧屬絲言羈臣從散木無以預中天闕二字遙可望終類仰鵾弦


南方歸去再生天內殿今年異昔年見闢乾坤新定位看題日月更高懸行隨香輦登仙路坐近爐烟講法筵自喜恩深陪侍從兩朝長在聖人前


晚知清淨理日與人羣疎將候遠山僧先期掃敝廬果從雲峰裏顧我蓬蒿居藉草飯松屑焚香看道書燃燈晝欲盡鳴磬夜方初一悟寂為樂此生閒有餘思歸何必深身世猶空虛


花宮仙梵遠微微月隱高城鐘漏稀夜動霜林驚落葉曉聞天籟發清機蕭條已入寒空靜颯沓仍隨秋雨飛始覺浮生無住著頓令心地欲皈依


吾師晉陽寶傑出山河最途經世諦間心到空王外鳴鐘山虎伏說法天龍會了義同建瓴梵法若吹籟深知億劫苦善喻恆沙大捨施割肌膚攀援去親愛招提何清淨良牧駐輕蓋露冕眾香中臨人覺苑內心持佛印久標割魔軍退願開初地因永奉彌天對


茫茫大夢中惟我獨先覺騰轉風火來假合作容貌滅除昬疑盡領略入精要澄慮觀此身因得通寂照朗悟前後際始知金仙妙幸逢禪居人酌玉坐相召彼我俱若喪雲山豈殊調清風生虛空明月見談笑怡然青蓮宮永願恣遊眺


不見祕書心若失及見祕書失心疾安為動主理信然我獨覺子神充實重聞西方止觀經老身古寺風泠泠妻兒待米且歸去他日杖藜來細聽


三賢異七賢青眼慕青蓮乞飯從香積裁衣學水田上人飛錫杖檀越施金錢趺坐簷前日焚香竹下烟寒空法雲地秋色淨居天身逐因緣法心過次第禪不須愁日暮自有一燈燃


焚香奏仙唄向夕遍空山清切兼秋遠威儀對月間靜分巖響答散逐海潮還幸得風吹去隨人到世間


古樹少枝葉真僧亦相依山木自曲直道人無是非手持維摩偈心向居士歸空景忽開霽雪花猶在衣洗然水谿晝寒物生光輝


汲井漱寒齒清心拂塵服閑持貝葉書步出東齋讀真源了無取妄跡世所逐遺言冀可冥繕性何由熟道人庭宇靜苔色連深竹日出霧露餘青松如膏沐澹然離言說悟悅心自足


此身知是妄遠遠詣支公何法住持後能逃生死中秋苔經古徑蘀葉滿疎叢方便如開誘南宗與北宗


梓潼眷屬何年別長壽壇塲近日開度是蜀人皆度了法輪移向洛中來


聽松看畫繞虛廊風拂金爐待賜香丞相未來春雪密暫偷閒臥老僧牀


等量紅縷貫晶熒盡道勻圓別未勝鑿斷玉潭盈尺水琢成金地兩條冰輪時祇恐星侵佛挂處常疑露滴僧幾度夜深尋不著琉璃為殿月為燈


水已清清中不易當其精精華極何宜更復加磨拭良工磨拭成貫珠泓澄洞澈看如無星輝月耀莫之逾駭鷄照乘徒稱殊上人念佛泛真諦一佛一珠以為計既指其珠當佛身亦欲珠明像佛智咨董母訪朱公得之玓瓅羣奇中龍龕鷲嶺長隨躬朝自手持纖掌透夜來月照紅絛空窮川極陸難為寶孰說車渠將瑪瑙連連寒溜下陰軒熒熒泫露垂秋草皎晶晶彰煌煌陸離電烻紛不常凌眸暈目生光芒我來借問修行術數日殷勤羨茲物上人視日授微言心淨如斯即是佛


別屋炊香飯薰辛不入家溫泉調葛麫淨手摘藤花蒲鮓除青葉芹虀帶紫芽願師常伴食消氣有薑茶


不肯資章甫勝衣被木蘭今隨秣陵信欲及蔡州壇野寺鐘聲遠春山戒足寒歸來次第學應見後心難


空王初受逞神功四鉢須臾現一重持次想添香積飯覆時應帶步羅鐘光寒好照金毛鹿響靜堪降白耳龍從此寶函香裏見不須西去詣靈峰


帝青石作綠冰姿曾得金人手自持拘律樹邊齋散後提羅花下洗來時乳糜味斷中天覺麥麨香消大劫知從此共君親頂戴斜風應不等閒吹


從君覔數珠老境仗消遣未能轉千佛且從千佛轉儒生推變化乾策數大衍道士守元牝龍虎看舒卷我老安能為萬劫付一喘嘿坐閱塵界往來十八返區區我所寄蹙縮蠶在繭適從海上回蓬萊又清淺


叢林真百丈法嗣有橫枝不怕石頭路來叅玉版師聊憑柏樹子與問籜龍兒瓦礫猶能說此君那不知


端居獨無事聊披釋氏書暫釋塵累牽超然與道俱門掩竹林幽禽鳴山雨餘了此無為法身心同晏如


此生已無累一席可窮年細嚼寶公飯飽叅彌勒禪懶修精進定愛作吉祥眠夜久山空寂惟聞繞砌泉


輕比韓彭作李陽高僧久已笑君狂中原果有劉文叔肯說鈴聲替戾岡


吏部文章日月光平生忠義著南荒肯因一轉山僧話換却從來鐵石腸


紙本功名直幾錢何如付與北牕眠詩書作我閒中地風月知人醉裏天水底游魚真見性樹頭語鳥小叅禪平生習氣蓮華社一炷香前結後緣


吾身非我底為情說著塵勞特地驚五九盡時山更好澗泉雲鳥自春聲


昧己全拋大事憂為渠剛攬等閒愁桑榆晚景無多子鍼芥人身豈易投閒日搆來忙日用此生迷却再生休鼻頭捩轉從今始看作回程火裏牛


放下情懷觸處安生涯取取沒多般褐衣襤褸聊遮赤短髮鬅鬙底用冠一榻省緣資困歇二匙隨分了飢餐也知苦澀人人笑烈日初心不敢謾


出處兩茫然低徊每自憐本無經國術仍乏買山錢故邑三千里他鄉二十年力微歸計沓身遠客心懸桃李誰家樹禾麻傍舍田鶉衣秋屢結蝸室歲頻遷逝水終難復寒灰更不然久要成齟齬多病復沈緜俛仰衷情倦棲遲野性便延徐誰下榻訪戴獨廻船恥灑窮途泣閒修淨土緣談元分上下味道悉中邊有相皆虛妄無才幸苟全棲雲同白鹿飲露效元蟬高蹈慚真隱狂歌媿昔賢惟餘空念在山寺日逃禪


客來喜得平安信蕭寺樓居日掩扃湖近浪搖牕影白地偏苔沒屨痕青羣賢方結蓮花社小楷猶抄貝葉經歲晚扁舟歸甫里好尋漁父過寒汀


天台五百尊方寸皆明月月影彌千江何曾有暫歇為斯妙用通今古長不滅昔當懸挂時誠非凡可越住世及應真幾度阿僧劫假錫作梯航泛海濤如雪一旦杳無蹤暫與沙門別儵忽羣禪中孰能為機泄禪心曠無跡如海亦何竭僧本具他心宗門常合轍


玉食金盤去八珍九重齋戒諭羣臣版圖賓貢無中外鬼錄流亡有故新佛事五天均至化民生四海賀同仁普通有願長蔬食曾夢神僧水陸因


御手封函出紫宸百靈効職共紛紜尚書夜待三更漏使者朝持五色雲宣室鬼神徒有問茂林封禪謾能文陳情此日趨靈鷲萬歲千秋報聖君


鷲嶺幡幢下界來先令滕六淨氛埃微風不動燈如晝明月初昇樂似雷宿衛萬夫嚴虎旅從官千騎駐龍媒袞衣儼在通明殿一朵紅雲擁不開


天子臨筵禮覺皇衣冠陪位亦侯王寶臺高處金蓮色珠樹中間玉佩光幣帛奉陳先盥洗荼甌初獻謹焚香漢庭不必論前夢親覩金容在上方


皓月華星傍九霄夜深端坐聖躬勞樂聲按舞漁山近花雨飄空鷲嶺高玉冊讀文傳太祝金拌捧奠出儀曹從容望燎鑾輿動目送中天白玉毫


萬方殺戮到漁樵三日齋宮德澤饒朽骨又蒙周室葬游魂不待楚人招千年象教來中國一代威儀出聖朝慚愧山林何所報耕桑滿野甲兵銷


持節馮夷向夕過遠分燈火出官河斗牛光動天垂野風露聲沈水息波海族樓臺休罷市鮫人機杼不停梭九泉無復悲長夜莫問南山白石歌


千騎東華玉輦來鍾山渾勝妙高臺旌旗寶樹重重入樓閣香雲一一開仙仗齋從三日幸春官詔許五王陪近臣共說天顏喜收得娑羅樹子廻


天竺降靈聖利益其在此雪山真苦行九惱尚纏己非徒食馬麥空鉢良可恥紛紛旃茶女謗論或未已不知手指中猶出五獅子


山下層層起暮烟山中一點佛燈然僧家功課如常事只有朝昬無歲年


雲端已暝忽復曙燈燭直如妙高聚舍利光常貫太虛只今收攝隨心住上界高明受眾朝中宵虛白開天路佛聲浩浩若潮生人如磨蟻香如霧燈燈深入夜夜明物身早向光中度傳言影落鮎魚口佛燈漁火相先後魚目常開魚網沉飲光啖影爭游走喜滅漁家黑業多旁生所貴非長壽安得華嚴與上方千燈四炤搖星斗却令蟹舍及魚城惆悵朝朝空發笱


崇禧寺前風日清鑾輿遙迓定鐘鳴山林有道裨王化天地無私荷聖情婁約入梁終應詔惠琳居宋豈貪名金山重感千年夢願濟幽靈答治平


祇園花雨曉吹香手綰袈裟近御牀闕下紫雲隨雉尾座間紅日動龍光金盤蘇合頒殊域玉盌醍醐出尚方稠疊屢承天上供每慚無德頌陶唐


萬人擁坐聽潮音寶剎曾迂玉駕臨佛法曉敷三藏祕帝恩春及九原深鍾山坐處花為雨練浦歸時樹欲陰擬問楞伽嗟已別楚江飛錫暮沈沈


寶石當年琢帝青浮波不異木杯輕傳靈已歷乾陀國乞食曾來舍衛城漁父得時初獻洗法王在日每擎行寺僧見客休頻出恐有藏龍此內驚


海月未出山清宵起燈燭草坐偕道流談禪暢幽獨雲嵓一何深心遠境自足泠然忽成悟風吹隔牕竹


慈悲為雨法為航心是蓮華性是香靜裏工夫些子力閑中議論許多長提攜一氣通金界顛倒三車運玉漿笑把明珠閑玩弄眉間萬丈白毫光


自從悟得真如理今古空談善有因撒手往來還是我點頭問訊屬何人安閑常樂勝中勝自在頻觀身外身大笑西來緣底事等閒識破便休論


一病五百日形神並已枯緇素偶相值稱我為禪癯禪癯竟何解佛法從來無倦眠醒便起笑此空頭顱


我愛山中住觀化俯且仰一法不當情萬緣同鏡像纔言獨露身無端已成兩笑破太虛空巗谷爭酬響


白雲捲還舒清風拂還止問我山中樂從來只如此懶向蒲團求亦不鑽故紙若作佛法商千里復萬里


世法多崎嶇禁路還存賄枉道或容身直道每招罪何如野衲閒薇蕨堪充餒風來翠竹鳴雲去青山在俯仰獨清寧家風常不改


禦寒不績糊口不耕田佛制固如此誰思共息肩神王翻貝葉形疲且隱眠何須學枯木失此無心禪


言居佛祖先行落凡愚後漫抱法門憂自疾甘無救恥躬愧儒宗歸焚慚禦寇莫誇日正長瞬息聞更漏


前際不可窮後際不可極現前介爾心邊際渺難測明明法界宗妙觀胡墨墨奮起金剛拳打碎無生國


佛語即佛心佛心非佛語離此即非關究竟誰為汝一句了然超萬劫合頭杵若要舌本甜勤取黃連茹


翹首菩提路悠悠幾陌阡應憐小證後重憶大通前月指謝緣影鏡像明媸姦自慚說法鳥誡爾莫生天

