乾隆大藏經（新文豐版）數位版, No. 1639 天隱修禪師語錄


嚴淨毘尼弘範三界只與麼去無無礙我自不欺那管人怪隨方就圓處處自在分內分外個中不快道非言詮聊償筆債


抖擻精神做一番莫將心去放虛閒雖然者片舊田地幾度行來幾度難


果爾殷勤道念真一番相見一番新竿頭進步心空濶喝下知歸眼底清入室光含千嶂月披衣影帶萬峰雲機前者著能超脫方紹曹谿正法輪


捏碎太虛空萬象絕行蹤靈明者一點火燄飛大鵬


色不自色色空不自空空乾坤一隻眼那辯是蛇龍


一點靈光徹太虛森羅萬象總非殊念由境起心空現境自心生相即如心境兩忘迷解盡法塵不立悟還除堂堂大道無今古歷歷盤中自走珠


道業未成君早修百年霎爾似雲喫桃吐核看成樹纔作兒童便白頭饑時飯睡時齁己躬活計急精搜莫逐妄緣顛倒轉迷頭認影真可羞君不見蘭墅山前老牯子只思水草無他求從來不犯青苗稼何用溈山牧自由


魚驚釣而深藏鳥脫籠而高飛詎暇啜食那肯停枝休瞌睡莫遲疑轉來春夢過吐出黃金泥


不是心不是佛不是物個中摸索無邊濶提來提去不知名蹋破虛空露出骨藕繫住毘盧身獨何曾走得行地一聲親見得依然原是舊時人咦春風拂拂滿面生到此臨機活鱍鱍


獨宿孤峰辦道真個中著著要相親須明格外驢蹄旨叅透玄關鼈鼻音奪境奪人全照用分賓分主達權當陽直單提印優鉢華開大地春


萬仞崖頭撒手誰能為汝分剖若是本色道流豈將言教摟搜直須覿面提持猶隔聲前聲後擬議白棒臨頭換却眼睛烏豆堂堂大丈夫兒定不糢糊依舊相期秋月來更莫落言後咄去住分明得自由白雲坐兮青山走


憧憧往返三千里一望渺茫隔江水不緣個事肯孜孜豈作尋常孤負爾鍛鍊十成有八九摸著鼻孔打失口從教此際得優游他年以作師子吼如牛有欄不分外如鶴有翼高飛快正邪勘驗眼已明賤買決不肯賤賣世衰道微竭力掙良朋彼此互發憤常懷佛祖的深恩畢竟當與人徹困蹋實地頭蓋茅懸崖撒手稱英豪不圖名聞虛浩浩倣傚昔人棲鳥巢若逢個中真種草逼拶須持庫內刀斷却命根盡底掃直教言下頓然超坐斷千峰寒徹色騎出崑崙陶鑄物三玄三要驀然提照用不來只一奪從上宗乘非造次不是時流沒意旨把住咽喉吐得氣全機大用主中主


孤負高流到此山電光影裏睹頹顏相逢本是無言語莫道無言是等閒


個中難得一知音肯向無聞聞處聞若是闍能聽聽他年別立一乾坤


行盡山山路轉窮漫隨黃葉上高峰白雲影裏尋蹤迹端的誰知在個中石磬不敲聲徧界無心觸處悟圓通相承再叩宗乘事笑指桃華一樹紅


此道元來不属修證無修處出常流是真精進天然不是尋常按鼻牛


崎嶇世路可堪嗟機械相尋不可遮輸與道人忘管帶從他去著眼中華


曾聞斷臂乞心安少室峰前雪染看無限風光留不住野華流水正同歡


野老狂來不自裁但令心地恰如騃幾番欲入廛垂手秖恐時人著意猜


頻呼秖欲檀郎聽誰是黃粱夢已醒堪笑當年陸亘老養得鵞兒難出缾


開窓露出萬山青映徹須教正令行憶得去年曾有約便風吹語落空翎


幾番走入雲窩裏長途跋涉拖泥水佛法兩字我本無飯裏却有廬陵米喫了齁齁去打眠說破明明礙唇嘴咄


萬緣放下了不可住於空提起話頭來不可著於有因妄要明真認真亦窠臼打破兩重關步步無前後


咄哉本來面直下親自見晝夜十二時轟雷并掣電動止非動止轉變非轉變若水也無力載舟却是善識不可識識現亦非現現吾無法雨施權示者方便


昨日為儒今日僧轉凡成聖不多能翻思昔日靈山老也是其年得越城


善哉大丈夫出世應自截十九已捐妻擲下文場筆飄然出塵勞澄江泛舟楫直造磬山阿投師修白業一片赤心腸多生種奇絕竭力提撕兮個中自然徹拶透上乘關嚼碎一團鐵頓然心地空剎那超三劫弘法利羣生畢竟無畏說若報四重恩他年定名碣


丹霞昔日見馬祖剗草何曾定一方今古洞然無彼此要成法噐是渾鋼


撥草瞻風自遠來雲山疊疊破莓苔老人一種平懷處分付闍仔細猜


了得凡心即聖心個中須是要分明日行日踐無餘事管取菩提果自成


不是心不是佛不是物要把虛空跐出骨當人獨立萬層巔一念圓成似秋月風雲下任縱橫俯視人間真汩汩出頭天外看由誰麒麟不臥師子窟問渠得個甚端倪恩大難醻憑此力咄他年再入磬山窩奪却君持手中笏


本無蹤迹與人尋可比深山華裏春多見客來枝上采誰知蹋步又迷津


不生一念已空空拓出須彌一個峰會得韶陽親切處磬山路路可相通

