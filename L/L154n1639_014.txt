乾隆大藏經（新文豐版）數位版, No. 1639 天隱修禪師語錄


見道忘山山不山見山忘道道非道非一要去住茅菴老僧如實指示了


但能了得凡情事聖解何曾不現前者裏兩頭俱脫落青天喫棒始如然


一菴清隱最高峰雲掩柴扉煙翠中透得本來真面目管教無處不融通


淨雲深處可安居就裏藏鋒得自如門戶潑開須接納鉗錘鍛鍊勘承虛宗乘了了曾淘汰己分明明任卷舒不是尋常泛然客莫教心意更躊躇


通問當年未脫俗先受老僧個荼毒截髮捐妻入武林端為本分無私曲十八灘頭洗滌心一肩擔月歸荊谷秖緣毒氣種深來棒頭撥著笑亦哭屢年復受老鉗錘吐盡肺肝傾盡腹饑餐渴飲已自知鄭重藏鋒於穆穆出頭天外看時人潔操孤清真可掬不欲泛泛混常流確志深山住茅屋他年起我臨濟宗殺活縱橫開天目若人來問道如何笑指前幾莖竹


昔人八十猶行脚君亦而今傚古風此去一回九百里草鞵未肯脫山中


叅究本來面直下須自見日用尋常裏不許隔條線


萬仞崖頭翻身一擲趯破虛空再與你說


曹谿一派滴水滴凍打徹源頭大江滃涌


一片風光在目前幾人閙市得安然全憑此際心無礙火裏青蓮出蓋纏


不假空空空自空於中妙理事難窮果能得到空空地萬水千山一目通


不待空兮空就空四方八面盡玲瓏乾坤本自無遮障只在當人一念中


瞻風撥草學無生坐臥經行深谷林今日飄然杖藜去六時須自要惺惺


放爾歸兮暫息肩過江風月半秋天有人問著叅禪事笑指玄言在目前


徹頭徹尾性相不住觸著動著如大火聚著著有源者裏方許似鳥飛空乘風而去咄


母在澄江江上住為緣省覲出山去秋風飄飄秋水清幽鳥喃喃送離語丈夫不獨念劬勞要施十方暜法雨森羅萬象盡霑恩情與無情咸歡愉佛祖命脈在汝躬盖天盖地僧中龍光吞日月開頂目他年必樹臨濟宗不比尋常人碌碌一刀未斷猶賓中有主從他穿過華柳巷中寂爾忘緣主中有賓自然透脫殺活機權大用現前知離知微識得本際玄虛達進達退把住道源總持魔強灋弱在當世努力掀翻自家的玄中玄要中要拈來說與鄉隣道切莫輕忽出家兒出家自有僧中寶汝親見得個中圓白髮也須剪卻了臨行助爾一長篇滿門度盡方纔好


宗如山教如海吞吐須教心地快分明卓犖不須求坐斷乾坤得瀟灑上古家風歷歷然韶陽拓出誰能解泥牛入自無蹤隱山說破今藹藹山非山海非海撥動機關無不在拈來便用自家的著著現前了無礙


雙徑堆堆十餘載探教窺宗心若海六時行願最堅持接物利生尤不怠今過耳順已衰年喜怒應教有主宰淨業功成侶勝流十方世界咸自在灋灋須知個裏圓劫火洞然原不改若云修證著釐毫太虛點翠施文彩念君與我同條生聊書俚言辭不逮堪嗟此別隔湖山杳望林間雲靉靆


智慧蓮華淨頭頭自現成西方與東土那隔一牛鳴


春去秋來冬又至南北山頭無定止白雲去住合無蹤堪笑闍黎如斯已不老不少懶似石他年安作人師子言中有響未知歸句裏藏鋒休露齒佛法兩字非人情擬議之間隔萬里聊將此偈復來書須要慎終如慎始


蹋破千峰已罷叅蕭然一室養耆年了知宗教無餘事收拾雙趺好住菴


君如毘耶叟說法師子吼富貴了空華功名若墮缶兩兩不成雙三三一如九吾豈真文殊良緣亦非偶道本出常情德業持來久言言見諦真字字不失守推開不二門掣斷綱宗紐秖用一默心杜絕羣英口想依願力來一見如故友不弄雪峰蛇不喚子胡狗握手逍遙遊漫看谿山走蹋斷古路頭已出者窠臼臥病一室中機用恁唧命徒問疾來香飯曾借否


長坐惺惺地閒開不二門谿山原一體真幻本同心觸處隨宜用當機有淺深若存玄妙見猶著眼中塵


虛空關不住天地本無門一把無鬚鎖深藏在玉林半肩擔祖印雙足蹋靈雲入出原無礙休言定幾春


知幻即離離幻覺此中畢竟要摸索頭頭不昧自家的無論山林與城郭三學應須力竝行一乘超出大火宅打破窠窟豈容蹲無位真人方出格道在尋常日用中休教偏執坐虛白如鵬一舉九萬里笑倒蜩鳩搶榆翮


雙徑寥寥十載餘松風幽鳥解相知金車峰頂翻身轉蹋斷谿聲一雨飛


臥雲深處藏蹤迹水草咸餘懶外尋今古不傳些子妙溈山端的是知音


跋涉谿山訪道真為尋知己討分明若能一念回光照法法頭頭本現成


拶到心空未肯休直須大用應機醻大千提掇掌中現好引疎風撼鐵牛


觸處隨宜須自看個中那住一毫端從來不許偏空法著著分明在目前


道在尋常日用中脚頭步步蹋高峰玄關擊碎無多子信手拈來處處通


寄迹儒冠了世緣滿懷風月照林泉徧叅已羨龐公志操守應超楊大年父母未生前薦得乾坤獨露個中玄居塵不涉塵緣事閒坐幽軒心境圓


不是心不是物拶得虛空眼睛突十方世界一疑團白日青天取風骨雲收霧捲不肯休定教打破無生窟露出孃生面目來驀直之間咄咄咄


渠無國土要逢渠識得分明不是伊堪笑時人弄影子自家謾了自生疑


大智閒閒守之無端小智間間行之為顛不行不守其用緜緜臨機無住方始得全妙在其中玄之又玄法句無句如觀流泉


道本自無言言從何處起鏡若能鑑人可能鑑自己


百千三昧從何得一味平常耐久來玉殿瓊樓從此現菴前先一枝梅


披雲一嘯脫然皆妙獨露乾坤無方不照


憶昔秀才有張拙古今學道真英傑歷叅大老未明心步入石霜方始歇一聞巧拙總不干觸著了然言下決世出世間皆暢懷儒釋原來無兩舌翼公要學此輩人奮志力叅當徑截一句話頭無忙閒必須個裏要打徹奚用登山涉水尋終日相逢不相識若能此際日日新一得自然以永得了知四大即空身都教拉向無生國無生國裏甚悠然不假他人一毫力功名富貴空中華直下頓然超百億


一口吸盡西江水橫拈拄杖倒騎牛靈機鱍鱍無拘束放去收來得自由咄山青水綠四大部洲蹋破歸來滿面羞識得報恩親切句不風流處也風流


身心本空病從何起於中了了夙業無住


幻影浮華總百年覺來都在剎那間誰能見惜春光早華柳叢中自得閒


富貴榮華蜨夢空休教栩栩亂心宗紅塵堆裏能為主盖色騎聲自不同


昔年有個亮座主一見馬師心自許忙忙辭眾入西山人去尋伊不知處百般經論拋那邊師子遊行無伴侶文禪今日見老僧不識能效亮公否


此道寥寥孰肯修幾人到此不凝眸養高心自得閒靜見重身遊正路頭抱子弄孫無可累觀山玩水有何留聊為應世勤王事意在煙霞龐老儔


覆則樹癭仰則瓢形不覆不仰非瓢非癭名豈自名形豈自形千里逍遙從之白雲


吾授汝衣汝自受持在塵勞中得佛律儀忙閒動靜一念自如如是行持出生死期


佛面菩薩面暗裏人不見剔起吠瑠璃都在光中現心華頓然開翻照本來面無量福田中此是大方便


幾欲藏身無處藏心如頑石道如常君今要識山僧面原是當年閔四郎


纔得新正幾日過流光倐忽莫蹉跎承虛接響終無用悟徹根源好大哥


性本圓明莫妄求千差萬別個中流聲前色後無餘事空起許多閒念頭


祖師真印印無偏拶到心空意自圓看破二邊中不立一輪皎月照當軒


金峰卓立眾山中萬象高懸眼界空無角鐵牛橫古路幾人得見白雲翁


古寺深藏萬壑中夜來孤月照蒼穹森羅寂寂無開口幾個當機繼遠宗


修行不得力每與境相敵誰知境即心反起心分別心境本來空如水印明月月出自無遮萬象皆照徹


我有一句子默默說與爾休將所聞聞廼合無旨旨有旨不為真無旨亦非是迷雲忽地開性天方顯耳


叅禪要透徹一毫不假力對境自無心忘緣體空寂者個話頭圓大千無孔隙擬議欲承當生死何了日


忽聞驢子呌驚起當人笑萬別與千差非聲非色閙


當機一著那許摸索信手拈來笊籬木杓咄眼目定動是猶遲萬里天邊飛一鶚


了知此際不容關物外無心到處閒心境廓然原不二也歸無念剎那間


徹見虛空無閉關身心萬物自常閒從他出也從他入也歸無念剎那間


突興一念是重關放下之時便等閒起滅不停誰滅滅也歸無念剎那間


一重撥去一重關弗若摩尼本自閒應物現形原不動也歸無念剎那間


有生有滅隔重關無滅無生當處閒是誰生也是誰滅也歸無念剎那間


老漢從來把住關不容擬議落忙閒也知就裏婆心切總歸無念剎那間


剎剎塵塵是道塲婬房酒肆不拘方頂門廓徹通天眼帀地全彰見法王把住虛空當撲碎放行輪劫未為長堪嗟苦海無邊際任爾縱橫倒駕航


徹底掀翻到古盤超然物外悟心寬大千沙界一毫現百億須彌個裏含法法盡從伊建立頭頭原藉爾為端偶然點破於中事說與知音仔細看


學道須當徹骨窮寸不挂露家風但能對境忘人我不假澄心當體空山色雨過添晚翠谿光霞接映朝紅乾坤許我林間老不逐風塵西復東


不住陽兮不住陰了然如月照孤岑萬緣放下理先覺一念無私道可尋行履直教非內外應醻休逐在升沈生平樂業何勞覓不昧原初一點心


月下閒經行步步須自起前步不至地後步不得起後步若止地前步亦不起前後不住地廼能步不已吾以是觀之足何嘗住地足既不住地空水履無履空水履無履神通個個具


良知即是獨知時知得知時知己知般若無知知徧界風清月白更由誰


風清月白更由誰徧界靈知無別知觸目湛然無可說休認惺惺是有為


絕頂雲居北斗齊雲菴老漢最先提凡情莫測大機用纔露鋒鋩已涉泥


絕頂雲居北斗齊出頭天外始應提道人活計原無著好似青蓮出水泥


絕頂雲居北斗齊虛空突出露全提羣峰疊疊高低應無限人來杖帶泥


絕頂雲居北斗齊電光影裏好持提明超日月乾坤淨擬議將來三尺泥


絕頂雲居北斗齊幾人到此個中提雲收霧捲天空闊開眼緣何脚蹋泥


水雲渺渺亂聲哮密密尋蹤路更遙晝夜風霜不知處恐伊相犯別家苗


纔獲繩頭把鼻穿漫將痛處更加鞭也知鄉井迢迢遠拽轉頭來著力牽


不從他性遠驅馳寸步提持漫漫隨幾度黑風吹暴雨通身泥水總忘疲


驀地忘機自轉頭悄然性氣已調柔山中水草了知足不用遲疑在外留


閒放林間與水邊橫騎短笛任悠然歸來一帶煙霞晚瀟灑歌謠不假牽


出入無欄心自如擬思量處更猶拘滿懷風月人牛穩鞭索俱忘樂有餘


野谿灣華柳中一環山水翠林茸逍遙快樂無求也輭草為氈睡興濃


拶到忘懷混沌中千山一色絕相同風光不覺人牛處任運騰騰西復東


不須收放得安閒脫略尋常顧盼間散步漫歸明月下蹋翻從上兩重關


人牛處處竟無蹤新月孤懸萬象空借問歸源端的旨枯椿春到綠叢叢


山中行杖頭觸處凍雲深鐵鞵蹋破千峰頂烏用回頭戀碧層


山中住幾番寒暑侵不去風光自足四時天著意尋他無覓處


山中坐幾度白雲空自過孤燈圓月照松房覺了死生之事大


山中臥經年縮脚巖龕破夢裏常懷法濟人覺後依然貪懶惰


金烏趲玉兔催百年光景剎那之野人兀兀蒲團坐虛度閻浮十二時半夜子團團一個虛空爾靈然無覺亦無聞百劫千生偷心死雞鳴丑翻身下榻慣搔首課誦經年魚絕聲如是之經轉乎否平旦寅眼空無我亦無人大千沙界渾無事若道無心早有心日出卯天上人間無價寶紅光照耀東山頭萬戶千門熱閙閙食時辰松間谿畔信口吟提掇祖師心地印屈指當今有幾人禺中已布袋憨憨常化市街頭邨後等個人來者何曾是相識日中午飯罷谿邊洗鉢無撥草瞻風羣衲子試問奔波何所圖日昳未室中一物何所寄拈起尋常老竹篦無論佛魔咸打去晡時申無位真人那受塵露柱燈籠閒笑傲佛殿山門忽作嗔日入酉石虎西山怪哮吼鐵牛驚入瘞幽林笑破虛空半邊口黃昏戌撿點將來由自隔衣線下事竟如何多年曾作他鄉客人定亥赤體條條取性快破衲蒙頭伸脚眠無憂無慮無思解者個日日秖如此一念萬年終不改從他滄海變桑田行住坐臥常自在


嗟歎人生虛夢幻爍爍光陰剎那箭功名富貴空中華生死老病真大患人間縱有百年生逐日歡娛都有限迷中迷戀中戀只道榮華無改變誰知個裏不容情一息不來去如電好作業不行善招因帶果直如線田中種稻定得穀麥裏須知還出看來報應決無差得失從君須自薦既知浮世屬無常豈逐境緣聲色轉眼光落地已茫茫臨渴掘井難成辦現行日用要自推莫待閻老從頭判若不迷頭認影子翻身即到菩提回光返照地聲管取自見本來面逍遙自在出塵居無拘無束無羈絆大丈夫皃只麼行達得浮生了虛幻了虛幻有何羨靈山化導釋迦尊王位俱拋苦修鍊人天四眾得瞻依羊鹿牛車示方便今日歸投急早修像季也稱真法眷


無生歌無生歌我唱無生生更多三界茫茫何日了四生六道混娑婆者裏出那裏沒出沒於中無所脫回頭蹋著者些皃都盧拉向無生國莫蹉跎趁色力扭定鼻頭不可忽工夫到得熟處生相近無生好消息好消息寥寥獨坐無人識個中若未達無生便把無生作空豁十八空門空不空空空空到無邊闊驀地翻身識得渠打失鼻孔眼睛突森羅萬象笑咍咍千兩黃金難買得語默動靜合無生柳巷華街心似石勘時人不果決依依俙俙未真實譚玄說妙當無生個裏何曾親見徹衲僧家且罕得立向人前要真說言言見諦了無生覿面臨機如霹靂莫將此語當尋常不是途中泛言客無生路上不思議直入條條是空劫生死牢關劄地開曇華朵朵明如日般若力金剛劍無明積劫劃然斷悟得無生徹底空天魔外道一齊勘靈雲昔日見桃華都道當年是作家無生曲調應難和幸有玄沙語不賒長慶老非等閒坐破蒲團七個難捲起簾來見天下纔覺無生滿世間世人因甚不能了逐色隨聲空懊惱拈來灋灋是無生管取頭頭不相擾無生歌無生歌唱得吾今沒奈何依然收拾跏趺坐閒看山雲陣陣過


休休休老邁無心向外遊自從住個尖頭屋千丈巖前擲釣鈎動亦休靜亦休四威儀內晏然休本來邋遢無拘束瀟灑林間已白頭名也休利也休於中了了是真休若還一點不了得負墮他年作馬牛玄也休妙也休目睹雲霄有甚愁三世諸佛口挂壁六代祖師難出頭今亦休古亦休百劫千生難逢此際之優游得亦休失亦休片時少刻忘懷個裏之玄猷休兮休兮吾何休風傳四海知音者學我懶漢之休休無端撞入山阿裏也將名字挂林丘你也休我也休休到何年始是休大家識得休休訣拍手歸兮不用休


曠劫從來未嘗失緣思水草千山擲尋伊不見入雲深始探林巒覓蹤迹披襟急急過山巔獨步悠然夕陽歇時登峰頂受風霜夜半明星天共徹寥寥兮每警總有黃金難買得純純者個黑牛兒莫逐尋常販鞭客想形容真本色生來不受人拘執驀地相逢獲著伊牢把繩頭手中縶或時騎或時睡拍盲愛惜心如醉調得純兮放索頭耕徧田園不離位不離位有時吾倦卻忘懷渠亦無心趁眉黛五雲陣陣過長空暗暗人牛皆自在皆自在呼喚從教相應快逍遙無礙更無求明月清風知梗槩天荒地老絕無憂試問牛兒有何賴有何賴趯破未生前大塊歸兮歸兮歸便休茅屋山家雲靉靆


了了了時無可了個中豈用從他討夜來風捲嶺殘雲月印千谿明皓皓明皓皓休草草小中現大大中小此道何曾有定名觸著方知了無了應機宜無煩惱句裏分明義了了若還滯義復承言個裏依然了未了大丈夫氣浩浩自有衣中無價寶尋常用處不思議莫向途中打之遶境中了智中了境智雙忘作麼了若將一個囫圇吞須彌山子誰推倒行亦了坐亦了語默動靜都要了了得頭頭本是空未是吾家真種草者邊了那邊了古路條條靜悄悄風吹石臼演摩訶黧奴白牯卻知道覺已了夢已了一念之中有分曉本無一灋可當情泥牛背上銜華鳥事亦了理亦了權實竝行方纔好拈來那用涉思惟師子搏兒不露爪宗亦了教亦了殺活縱橫誰敢道一條白棒活如龍銅頭鐵額俱打倒來也了去也了鴈過長空天色皎老胡留隻破皮鞵園林華知多少我也了你也了佛魔到此一齊掃於中淨盡絕無餘燈籠露柱知音少不了了了亦了了無所了一切了只麼隨緣自在行乾坤坐斷無邊表

