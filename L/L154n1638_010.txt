乾隆大藏經（新文豐版）數位版, No. 1638 雪嶠信禪師語錄(第7卷-第10卷)

舌頭坐斷踞巍峰 坳鼻當年隆準公
咨訣記莂無留踪 賔主齊彰道岸崇
律儀解脫清規隆 兒戲莊嚴法界中
雙髻雙徑遊鴻濛 雲門雲棲鼓雷風
龍池儵忽騰三龍 一龍幻化青獅翁
心空及第登梵宮 窠臼掀翻消息通
蹴踏諸方血濺紅 沒石飲羽神臂弓
撤開皮袋雲萬重 風光本地披玲瓏
呴噢低眉慈姥雍 拈提努目金剛兇
呵佛罵祖讐不容 罵人直罵到天童
尺布可縫斗可春 墻兄弟在宗工
鬬爭揖讓狀難供 斷崖中峰機用同
摩尼五色肉眼朦 塗毒一聲癡耳聾
禪林裨販法市叢 堅壁固壘睢陽功
祖關慧命扼喉嚨 壇坫冰寒鮮伏戎
三驅百戰無前鋒 廿會道塲四結冬
一個半個流西東 叩竭參苓誰入籠
殺活予奪緇白鎔 任他罏鞴瀉金銅
那許躍冶成凍儂 智過堪傳早發蒙
手應自肯把不逢 獅絃絕響曲調終
北斗藏身撒手封 宗綱正印真孝忠
人天號令齊嶽嵩 提唱文詞韶濩從
詎煩螟蛉作斯螽 兒孫億劫靡終窮


