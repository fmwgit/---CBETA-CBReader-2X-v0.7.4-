乾隆大藏經（新文豐版）數位版, No. 1639 天隱修禪師語錄


不磨古鏡已多年光吞萬象無痕迹雨打風吹不值錢


千奇萬妙在言前一擒一縱分明處著著拈來絕正偏


眼上眉毛尖又尖從教剔起人人薦切莫遲疑落二三


一字不加畫分明是個賊咄咄咄咄處且最毒


快手何曾先撒沙并撒土露露露露出孃生褲


一曲江邨岸風月隨時看去個中流


驀地忽一笑笑倒須菩提起迦葉老


袖裏個金圈拈出是莖草瞬目牛吞了


伸縮誰能照隻手握雙拳打得虛空呌


有時奪人不奪境葢覆將來風雷陣若然不透者重關猶隔烟雲千萬嶺


有時奪境不奪人輕輕撥去眼中塵從斯剔起眉毛看拋擲大千沒處尋


有時人境兩俱奪白棒臨頭天地黑轉身無路暗慙惶打失孃生靣方徹


有時人境俱不奪權實竝行非一橛四海遨遊未識伊而今點出家常訣


電光影裏見尤難及至鍼錐轉不堪若得英靈師子子擲機用在照先前


白棒臨頭殺活機轉身吐氣見遲遲綸漫擲鉤頭餌任爾風波柄已持


和聲便打絕商量明月清風豈覆藏若是祖師門下客通身拶碎也承當


或時風雨或時晴果爾知音不用聽堪笑時人無理會錯將孤境向人吟


金剛寶劍倚天寒喝下分明邪正看擬議直教心膽喪鋩纔犯髑髏乾


金毛踞地露全威哮吼從他百獸危電卷風馳山嶽裂管教聲動震如雷


探竿影草露鋩真偽何曾得掩藏喝裏如同明鏡現自分妍醜見乖張


一喝全萬喝宗幾人悟得到心空諸方錯有商量者莫待臨機落下風


一喝不作一喝用探竿影草隨處弄若是金毛師子兒翻擲之機風雷動


綠水青山伺外尋秪因未具叅方眼縱遇知音不識人


四海遨遊無所倚回頭卻望故鄉關及至歸來兩目瞽


應機接物莫沈吟打風打雨天然在無論高低一樣平


坐斷乾坤令行矣何須要假庫中刀太平不用將軍致


杖藜行處萬峯低勘破諸方師子皮拾蒲團疊雙足免教空費老婆癡


入廛垂手吾家事種草須教百劫來個裏一些湊不著面前猶隔萬重臺


驀拶相逢曲調高知音不用更推敲橫行直入千峰外天海歸來不憚勞


水中撈月妄心高卻被舟人又刻刀孤負己靈何日醒可憐賔主轉徒勞


有時意到句不到月隱雲中難普照森羅萬象亂如麻指點烏能得分曉


有時句到意不到攢華簇錦無邊表撞著無位老真人拶破不值一莖草


有時意句兩俱到坐斷乾坤光晃耀拈來一字足為奇物物頭頭隨處了


有時意句俱不到杖牆摸壁向外討驀然撞著自家的方始知羞免顛倒


我手何似佛手展開雲暗星斗更若擬議商量劈靣欄腮一肘


我何似驢脚來伸去蹋著蹋翻海底泥牛一任魚龍摸索


人人有個生緣喫飯穿衣打眠騎著三驢子真入千山萬山


凾葢乾坤體自然個中原不著毫端虛空一口能吞盡放出三千及大千


截斷眾流非解悟何容擬議落言詮饒他佛祖親傳受到此還須用鐵鞭


隨波逐浪趁風游月下垂鉤放小舟識得句中消息子回頭不住在中流


四十九年無一字末後拈華有底事都緣飲老破微顏代代兒孫笑不止


衣帶烟霞過碧嶒暫時斂念豁重門當年樓閣深深處更有一人叅未曾


憨憨終日市廛中疎逸無拘眼底空內院佳珍全不顧剛提破袋撒清風阿呵呵會也麼拊背乞錢人無數那個知音識老翁


一毫端上露全機及至惺惺鴈過西未舉已前親薦得白雲終不定巢居


即心即佛頭戴帽非心非佛帽戴頭撒手到家人不會龔公峯頂閙啾啾


高崖師子震全威百獸聞之腦裂時不是象王回首顧爭教大地吼如雷


益友匆匆去訪師雲山疊疊欲何之雖然驀地抽身得也到南陽路上歸


行色憧憧問路頭大人機用出常流而今睹面重拈出三十文錢第二籌


愛憎忽起昧天真正今全提救不清不得趙州諳風勢兩堂雲水盡迷津


天地同根物一體潛龍臥在深淵裏豁然飛上九重霄一任興雲與布雨


大悲千手眼幾人能得見如月印千江波波全體現全體現有何驗王老機鋒過閃電當頭一拶主賔分聊與大夫通一線通一線難分辯言中有則君自看


三界無法何處求心林間獨坐樹上啼鶯啼得落華流水去依然緘口過殘春


前百丈後百丈兩個老胡鼻一樣不落不昧叵商量且看眉毛在眼上咄


六月炎天雪滿巔那知身到清凉山文殊舉手金剛窟取玻璃盞子還


榮者榮兮枯者枯沙彌爭肯受糊塗長松壁立危巖上鶴唳一聲千載孤


寒深撥見微熒爍破乾坤眼不同行到水竆山盡際拈來物物自從容


體即用用即體溈老家風端肯許機鋒互換得全提三十山藤打徹汝


百尺竿頭未肯休橋梁蹋斷始知羞吟風笑月茶川上閒看巖華逐水流


歷徧乾坤路不賒那知壺內有人家全身一句能超脫生死方除眼裏華


無賔主話誰能舉舉得分明我未許觀音院裏老趙州慣向人前賣口嘴


不識玄旨徒勞念靜以火喻火今人未信咄哉老趙州鉢盂重添柄投子暗投機虛空著釘釘


密密意誰能識潦倒趙州親掐出爭奈行人未作家翻身跳入煙蘿窟


不將境示人分明直對君前柏樹子千古客乘陰


爭似春風處處閒幾人能過趙州關白雲自在天峯外野老謳歌鳥道還


南北東西到處通跟點地許君從相逢不解舊相識眼裏無筋一世竆


凡聖情超當下機石人舉步笑嘻嘻暗中蹋著珊瑚影秖許惺惺不許知


痛棒三承一似獃知恩奮氣去還來了然識得孃生面萬劫昏沈當下開


祖令全提發大機普賢到此也難知可憐多少效顰者鷃翅焉能萬里飛


臨濟當時善用兵干戈不動便生擒誰知普化機關透百帀千重有出身


草鞵覆卻者盲龜獨露堂堂更莫疑良馬已乘鞭影去凝然久立者闍黎


大塊蒲團端坐無偏空華亂墜白日青天河裏失錢河裏摝幾人得渡謝家船


三問無醻意太高遶師帀帀不相饒俱未會天龍指怎得當時善用刀


無間地獄苦多般鐵柱銅牀未足酸深信古人親切語身披法服莫顢頇


昨夜三更轉向西明中有暗幾人知不須撈摝澄潭影一道寒光塞太虛


拈條白棒活如龍鼻豎眉開兩眼橫定動也須重勘驗當頭一摑便騰空


打著中間的個人通身有口也難伸可憐一拜隨他去暴雨狂風滿面嗔


香煙裊裊半騰空元座翛翛一色中不是九峯開正眼石霜血脈怎流通


榮榮春色草依依老牧橫牛信意騎堪笑迷途雲水客異中有路不知歸


不起一念開口便錯野鶴高飛衝開碧落


乾矢橛硬似鐵無限行人蹋著跌未知香臭孰何分孤負雲門一條舌者條舌都漏泄山色無非清淨身谿聲即是廣長舌


東山水上行西河火裏坐兩個老古錐當面休蹉過不蹉過水上東山行火裏西河坐


錐卓地全無藏身北斗孤天機從此轉月出在冰壺


長江秋水淨空萬象森羅暎現中漁父晚歌清浪曲漫垂鉤釣得鼇龍


杖林山下竹筋鞭信手拈來用得鮮驚起鐵牛無住處蹋破山河露地眠


山華似錦水如藍四海叅尋過幾山問著依然還不會隨風飄泊渡頭船


呵呵大笑意分明何事迷頭又逐程不是婺州重點破至今猶作賣單人


大開爐鞴聖凡鎔一棒當頭便建宗師子擲機全體露象王行處絕狐蹤


從來一片閒田地賣去回總不多留得中心者樹子卻乘風月蔭婆娑


灼然從者裏流出大道源頭誰委悉須彌峰頂浪滔滔四海蓬塵絕一滴


幾人不被聲色轉聲色重重眼耳通根境脫然忘彼此大千沙界一毫中


一寸龜毛重九斤南臺出語便驚人黃河攪得澄清徹玉兔懷胎水底明


要悟即易要迷即難擬思量處覿面千山茫茫宇宙人無數幾個英靈過此關


白雲深處探來機透過重關路不迷一喝頓超言象外漫留茶話少人知


異類中行孰敢當夜來猛虎角生長鴈高影落秋江上惹得盲龜笑一場


一拳突出本來面碧眼胡僧難覰見桃紅柳綠故園春總是大悲千手眼


出入分明不用猜誰知消息契如來華開華落春風裏笑殺時人轉阿獃

