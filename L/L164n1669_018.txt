乾隆大藏經（新文豐版）數位版, No. 1669 御錄經海一滴

今為眾生演一分 唯願哀愍聽我說
眾生無明闇中行 具受無邊百種苦
世尊能令遠離之 是故世稱為大悲
眾生徃返生死繩 放逸迷荒無安樂
如來能施眾安樂 是故永斷生死繩
如來為眾修苦行 成就具足滿六度
心處邪風不傾動 是故能勝世大士
眾生常欲得安樂 而不知修安樂因
如來能教令修習 猶如慈父愛一子
佛見眾生煩惱患 心苦如母念病子
常思離病諸方便 是故此身繫屬他
不為三世所攝持 無有名字及假號
覺知涅槃甚深義 是故稱佛為大覺
有河洄澓沒眾生 無明所盲不知出
如來自度能度彼 是故稱佛大船師
能知一切諸因果 亦復通達盡滅道
常施眾生病苦藥 是故世稱大醫王
如來世尊破邪道 開示眾生正真路
行是道者得安樂 是故稱佛為導師
成就具足戒定慧 亦以此法教眾生
以法施時無妬悋 是故稱佛無緣悲
如來世尊無怨親 是故其心常平等
我師子吼讚大悲 能吼無量師子吼


若能訶責一切有 是人名為如法住
若能供養無量佛 則能無量世修道
若受世樂不放逸 是人名為如法住
親近善友聽正法 內善思惟如法住
樂見光明修習道 獲得解脫安隱住


