乾隆大藏經（新文豐版）數位版, No. 1638 雪嶠信禪師語錄(第7卷-第10卷)


夜半子熟睡同小死驚覺起窓破風鳴紙


鷄鳴丑洗面展兩手苦追尋莫飲無明酒


平旦寅眉毛眼上橫祖師來雲門吃胡餅


日出卯莫與生死拗且隨緣疑破心了了


食時辰黃花笑白蘋問何為滿目是癡人


禺中已張三呼李四臥官街生平無個事


日南午飯飽敲魚鼓白雲歸塞斷茅菴路


日昳未短遊山去青草中蝦蟆隱底


晡時申寂寞且孤吟落木響始覺有知音


日入酉暮色牽山走草蕭蕭隣舍啼芻狗


黃昏戌天外黑如漆進門來一頭撞着壁


人定亥法身沒被盖露堂堂任渠壞不壞


鷄鳴丑寒影燈殘窓逗漏明月堂前竹葉浮踏開天際何曾有白雲曉風布口水沸砂鐺煑南斗瞌睡思量再上床夢中作主不唧平旦寅荒村破院共誰論炊香白粥去年喫今日厨司尚見塵閒弄管字還親山水圖中過客頻亂髮廉纖如洒雪老來活計戴頭巾日出卯還同昨日生煩惱有田不耕可憐生破屋蓬塵何必掃生柴多熟飯少逐日思歸徑山老憑他牛馬入門來那管短長法堂草食時辰鐵鉢曾持走四鄰去年喫了菜包子今日還生舌上津角鹿少兔來頻青天白晝沒閒人偷心只在青蚨杖只畏饑瘡不畏嗔禺中已披了袈裟豈如此世間可畏腥羶僧問着東西眼若死黃廿一李十四慚愧何曾有些子滔滔富貴慠他人兩長伸面上紙日南午索飯烏鴉無節度飛過山邊又水邊不離寸步如經註死猫頭酸似醋拖入肝腸苦萵苣這般供養也難消百鳥不來地堅固日昳未花陰掇轉南軒地饑來哈口西北風慚愧人天還不是只隨緣有何義渴飲曹溪坐不睡善法堂中無此娛一床破被壓吾背晡時申沽酒提壺無別人生下小兒半帶癭黑面黃眉唇皴皴楊柳茶貴似珍烏龜露骨不露筋十字街頭癡布袋逢着便教乞一文日入酉寂靜家風教誰守這樣山門影現無四大部洲豈沒有水漉漉道人口繼續傳燈臨濟後常用祖師一字關透得過者子胡狗黃昏戌山前有個維摩室珍珠等物總不逢惟見衲衣黑如漆脚尖頭起紅日踢出祖師聲唧唧忤逆兒孫林下行採花蜂去香成蜜人定亥除却魔王俱不愛雪山堆裏白牛眠香草纏身何必盖獅子兒說甚戒打滾雲中莫作怪錦帶飄飄春雨泥牛王問取還曾會半夜子生死冥冥何定止可憐羊啞劫中人出格丈夫能幾幾石床爛蘆廢亂草些些作盖被自來怪燒黃熟香絕不相聞牛糞氣


心地閒不生草舊時學問多忘了尋常冷煖自家知不去向人外邊討散誕行勿繫絆蓬頭赤寒山樣相逢只是笑咍咍石虎當途何足怪五峰寒雙徑杳白雲自去松杉老幾聞山答月樓鐘古殿無僧關寂寥梅花香不可折飛窓暗度春枝雪冷魂飄磬下樓臺禪板蒲團閒不徹妙喜風竹篦子活人劍也臨機使鋒鋩鮮利按龍蛇是聖是凡捶出髓何國人何國住大唐天子原尊貴相扶同過玉河橋歷歷風霜太狼狽東坡池舊公案烟堆千指毘盧面山根野水曲灣灣殘塔稜層猶倔僵日放憨夜漠漠短床裌被如何樂任他千聖出頭來我正睡濃伸兩


不修行不染汙絕壁懸巖獅子住夜深哮吼月明前虎狼妖怪奔無路行便行臥便臥水漚一個依空聚妄想生時諸佛興何勞卓卓如泥塑天大明日頭露村前烟火炊無數正是山家得意時猫頭臭爛無人顧破衣裳半節袴放憨林下曾分付不向靈山受記來驢胎馬腹教誰怖


獅子兒漫哮吼莫學狐狸邊界走葛藤窠裏老成精刺碎心肝難放手不放手病轉深尋枝討葉入荒林一槌擊破臭糟甕大笑携笻上翠岑今日會始知情直向匡廬峰之頂一間茅屋半間雲枯木龍吟絕人影不求祖不求佛說甚疑情生死切番來覆去任逍遙歷歷孤明是何物心法忘根塵寂南北東西莫分別忽然迸斷血腥腥明月堂中清皎潔菜飯香真快活利鎖名韁都擺脫一個筋斗打出門五老峰前招彌勒


不究竟心擬思千里白雲深一重山色一重水夾竹梅花冷獨吟


不究竟身五陰聚沫幻非真馬蹄忙殺歸家晚芳草途中載主人


不究竟事紅紫枝頭無不是眼睛定動鬼門關塞外烟塵何所視


不究竟理酒肆婬坊誰讚毀山程不許夜人行天曉還鄉能幾幾


不究竟生黃鳥聲聲楊柳新披雨簑衣泥沒膝前村傀儡戲初成


不究竟老面黃齒赤非草草任他歲月髑髏乾這個何曾受顛倒


不究竟病神工難按鉢盂柄川芎甘草及當歸妙藥難醫要死症


不究竟死世上幾人得到此三般不了可憐生業識茫茫千萬里


不究竟苦窮通榮辱石邊火丙丁童子擬翻身時節因緣無處躲


不究竟樂刀山劍樹何曾惡頭頭原是自家珍倒却剎竿早已錯


瞌睡哥瞌睡哥我欲惺惺爾欲呵不知何劫結冤家從死至生沒奈何苦捱排逐時過又怕經行散亂多方纔打坐上蒲團燒得寸香頸又蹉無方便驅逐他因循歲月住巖阿剔起眉毛仔細看猶若長江水上波心不了動干戈他本無根我自羅話頭不切境涉境散亂如何魔復魔不必恨且支掄昏沉原是自家人我若無心他便休一腔和氣劫前春三十載誰為隣茶來飯去並無嗔空中月散主中主枕上黃粱賔復賔今覺了主中賔穿衣喫飯更何人香嫩渾如三月雨光虛正是五湖民賔中主寐亦親梅花枝上雪花嚬飛來山鵲白禪翁滾水一杯吟玉塵瞌睡哥瞌睡哥石人兒子木人婆赤條條地打鼾眠那管日輪天上過堪笑諸方癡衲子都來昏散做功夫


新茶嫩笋芳草垂楊徐步山谷鐵石心膓好鳥相喚其音丁當如何白雲飛滿眠床山下有田菜麥青黃溪邊有屋烟樹蒼茫忽來明月池上生光誰為侍者松杉兩旁橫攛拄杖擊碎空王正恁麼時日出東方如大火聚今古文章普天之樂萬歲君皇常敬常仰竹爐生香山泉自流清聲勿狂金毛獅子哮吼高崗驚走無路妖怪狐狼一喝兩喝佛祖潛藏無人可伴臨濟家鄉為眾生苦地獄天堂精神痛快煒煒煌煌長年受用百結衣裳續祖慧命伶俐兒郎吾師授受時刻不忘


春雲裂破一聲鳥七片五片花飛沼清冷莓苔爛石頭新鮮薜荔穿林杪危巖壁立不可登斗室藏身未嘗小狼虎嬉嬉印雨泥猿猱逐逐啼天曉草鞋脫落付秋風拄杖揭開千佛杳即此幻化空劫身有何法則與君了吟長吟笑獨笑赤高歌趂鹿行罵人怪煞無同調


君不見好兒郎問汝何為洗俗腸俗腸不洗神不清到頭氣息終難忘行去草茫茫望烟乞食興猖狂形骸枯盡若木偶道眼未明真可傷還只是居山強草蓬一個毛竹牀澹泊隨緣修午供盛來滿鉢菜根香孤屹屹豈郎當杜鵑聲裏日初長山中十日九日雨烏花黴徹衲衣裳分明說不覆藏夜塘水漲白雲鄉千峰如浪湧門外打破老僧折鐺


君不見閻浮地寬得幾杖世界不属人商量春風秋風有時冷黃蜂蝴蝶雙過墻小兒子誰家即眉目分明衣帶香手中拈却大明律何必威儀入學堂記得起浮玉山偶然失墮坑巖是則名為教兒法返擲猶如脫汗衫何人會乾坤函密不通風絕聖凡琉璃瓶碎山河雪一剎那頃坐斷嵒又不見本懷原是住山翁不愛叢林愛箬蓬此來扮出不成套恨殺新城黃元公這模樣未嘗逢一回懽喜一回空砂米炊香生鐵屑苦死人也遇劫風將就安身一年已償債開先作短工罪滿來春我欲去留我廬山甚不通燈下別寫歌辭山靈土地又如何假饒住此一千歲塞斷肺腸石屑過告訴弟告訴哥黃天放我出巖阿眉愁終日不得快一番狼藉一番魔時運不濟遇荒歲水陸程途數不差雲深路杳三千里好對金焦月下歌由天命謝神祗護我還山東坡池毛竹萬竿風細細玉蘭一樹影癡癡梵王宮裏傳寒磬飄落人間渾是詩別大眾不須留四十年來何所求一切隨緣恁麼過水足草足老牯牛道人身邊空索索絕沒青蚨挂杖頭八月秋風衣帶解一帆江水共悠悠去兮去兮是時節黃花紅蓼東籬色大笑黃河水迸流千指菴中碁奕奕

