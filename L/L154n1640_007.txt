乾隆大藏經（新文豐版）數位版, No. 1640 密雲悟禪師語錄


纔出胞胎脫體彰指天指地為人揚引他無限癡男女天上人間沒處藏


世尊脫體風流迦葉渾身賣俏當時百萬人天只見拈華微笑


出得出不得無在無不在女子與瞿曇靈山元一隊君不見臺山路口驀直婆明州市裏憨布袋


陰陽不涉閒田地呌不應山何處所突然伸出箇拳頭無根樹子花朵朵


道冠儒履佛袈裟無限平人被此遮三事問來三指破至今猶有眼生華


大小傅大士一款便成招雖然身不動爭奈舌頭搖


一箇破布袋袋盡大千界無奈渾身沒處藏卻向人前生捏怪


空山不見人但聞人語響返景入深林復照青苔上


如今推也是子是賊度體裁衣短長自識


若能轉物即如來黃面瞿曇好掌顋未舉已前先薦得翻身獨步上天台


明明見了非他見了了常知無別知山月如銀牽老興閒行不覺過峰西


如何是佛智共汝謾商量人貧覺智短馬瘦見毛長咦嘻咄參


你知我不知我到你不到彼此自分明咄哉黃面老


居士何曾是默然文殊不二妄加呈白雲影裏怪石露只可惺惺不可名


明明百草頭明明祖師意衲僧若恁麼何曾摸著鼻


以字不成八字錯碧眼胡僧難註脚我土聰名人強名天將夫子為木鐸


金襴傳外別何傳驀召阿難似可堪倒卻門前剎竿著阿難依舊被他謾


老胡九年冷坐爭奈無人勘破我若當時看見劈脊一拳打倒


誰是前身孰後身分明有口也難伸無端累彼周家女疑殺世間多少人


國師三喚出枯腸侍者連聲舉廣長負汝負吾重註脚至今天下亂摶量


恁麼來兮甚麼物不似一物還似屈堂堂直下用無私後代兒孫施棒喝


青原老喫廬陵飯米價猶來似不知端的見他何大意莫教孤負兩行眉


馬祖說法足鹽醬盡十方人皆供養若是衲僧沾著脣一條窮命通身喪


馬祖陞堂百丈卷席分明一貫兩箇五百


日面月面晝夜常現孰信盲人卻自能見


馬師喝下意非常百丈聾時據有方堪笑而今效顰者誰知黃檗舌頭長


不昧不落舌拄上一任諸人胡穿亂鑿


不落不昧聲出皮袋百丈野狐兩箇一對


不如隨分納些些一種風流出當家兩角橫分開正眼騰騰任運自生涯


偷喫油阿誰見你不說不知不識廉恥


忘未忘時境復何思量貧恨一身多可憐昔日王羲之卻寫黃換白鵝


衝開碧落松千尺截斷紅塵水一谿飽食高眠人不識日從東畔又沈西


一口吸盡西江水多少行人作道理野老年來氣力頹只顧早眠并晏起


不為不閒坐笑倒破竈墮有人來問我正好驀面唾


一看破二看破人人鼻孔下頭大珍重諸人摸取好若摸錯時休怪我


梵語唐言總一般言端端更語端端要知遮得何人眼試把牛皮子細看


木佛燒來身體煗眉鬚墮落面皮光明明果報無藏處堪笑時人亂度量


百丈舉起少火溈山直下看破翻身趯倒淨壓倒華林首座


一似戲話一似相罵得人一牛還人一馬作臥便行可知禮也


參禪參見沒師禪鼻孔依然口上邊黃檗無錢沽酒喫諸人噇卻酒糟眠參


一生呌快活臨終卻呌苦拈起枕子時大蟲元是虎珍重諸人切忌莽鹵擬議商量西秦東魯


天地同根物一體黃鸎嗁在深華裏可憐大夢未惺人空聽好音迷自己


離鉤三寸如何道一橈打入洪波跳忽覺來時自點頭請續此句


雲在青天水在藥山無地可容身真金自有真金價終不和沙賣與人


平常心是道南泉是王老日用事無餘全身入荒草


泥佛不度水堪笑趙州賣口嘴金佛不度爐丈夫誰肯受糊塗木佛不度火覿面何曾孤負我真佛內裏坐無限平人多蹉過


趙州柏樹子撐天兼拄地頂門眼豁開我卻不是你


冷地分明事極精等閒觸著便生情閒時事著忙時用會處應教用處親


逢人豈是閒開口堪笑都從語脈走留坐喫茶珍重去到底未聞師子


喫粥了也洗鉢去大似茫茫無本據有本據其僧自是無藏處


狗無佛性全提正令擬議思量蹉過窮命


連打三番不展眸更饒一撥始昂頭築拳鼓掌威獰甚虎頭虎尾通併


臨濟枉遭三頓棒累及兒孫恨不消一報到頭還一報至今代代不相饒


最喜當仁不讓人築拳鼓掌絕踈親可憐千百年前事直至如今有幾人


祖令全提繼後蹤示徒端不在從容棒頭擊起隈嵒虎霹靂轟騰臥海龍


一條拄杖兩人扶試問諸人會也無滿目堂堂通是漢幾箇男兒是丈夫


壞亦壞兮隨亦隨行人於此轉猜疑山僧為汝分明說壞壞隨隨箇是誰


羅籠不住喚無回猶是憨憨強主哉拶著返身驀頭擲衲僧行脚眼方開


俱指頭禪突出向人前一生用不盡直至到黃泉


潭不見龍不現親到龍潭遭一箭紙燈吹滅眼方開棒上縱橫光焰焰


不出門草出門草大丈夫兒通蹋倒隨流任運本來身徧界莫非無價寶


笊籬木杓錢貫井索靈利衲僧都來拋卻丈夫自有衝天志萬里天邊飛一鶚

