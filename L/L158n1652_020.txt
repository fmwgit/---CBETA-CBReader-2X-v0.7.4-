乾隆大藏經（新文豐版）數位版, No. 1652 明覺聰禪師語錄

虎驟龍驤 者老古錐 巍巍堂堂
閩寰降跡 葢室紅光 秉金剛劍
佩扣諸方 志要成龍 讖曰東洋
梅子既熟 桂樹彌昌 金粟擔子
一肩承當 大江南北 十坐道塲
正令全提 如師子王 高豎赤幟
萬指翊從 宏祖道 太白家風
漫天網布 打鳳羅龍 法燈徧照
名為世重 禪學如雲 鉅卿王公
鉗錘海甸 導利帝鄉 天子勸善
寶勅金章 召開覺路 大啟津梁
賜紫談禪 三覺始彰 奏准南旋
錫據樵陽 為霖為雨 廼梯廼航
風回帆轉 界莫囊藏 泥牛海閗
木馬火翔 去留不吝 得失無妨
天華散彩 佛日輝煌 奠安台山
入靣玲瓏 行果圓成 出世功終
破砂盆碎 正法眼空 一念萬年
奕葉永弘 嗣熖聯輝 光燭無窮



道人家常淡薄不種田園事托鉢每晨出谷向前村無慮無憂真快樂穿雲林渡烟水拄杖單瓢為伴侶世間無事掛心懷灑落隨緣步寰宇到城郭肅恭法袈裟整理橫肩搭踽步鴈序不傖囊隨機化導破慳縛沿門化平等行詎比阿難與空生不分貴賤俱須到一體同觀是善人佩慧刀破魔賊真實丈夫曾行得等閒弗是應緣來吾佛當時有軌則夜叅禪早晨去隨方應供亦無慮飯床踢倒飯堆山衲僧何曾不富貴正命食不失期日用恒規但二時除却二時茶粥飯眼前無事可思惟巖松下石為枕日上三竿睡起松風蘿月伴我眠細草為氊紙作被拜封侯佐扶主漢晉齊梁空思委拔山煑海握乾坤夢寐黃粱瞬息矣覇七雄殲一旦孰信修真者皮袋惟有輪王夜踰城曾作長行乞士漢濁世間人剛惡三界區區如旅泊窮煎餓炒總無知勞碌身心苦為樂金烏落玉兔起浪死虛生無定止鳥飛毛落道誰修開眼瞠瞠失却底心境空超物外風情花月了無礙歌臺酒肆菩提塲閙市翠樓觀自在


佛祖門將委地絕唱宗乘第一義天魔外道聞生歡恨不頓除令瓦碎古祗圜成桑地畫棟傾斜飛頺勢佛殿階前狗尿天大覺塲中放牛戲選佛塲久淪替敗腐榱桁難活計流離寂寞院僧殘晨昏鐘皷無人擊燈也無香亦息一堂金像塵埋髻栴檀殿上布苔錢二時課誦絕音器法臺前生萻凄凄帶雨含烟碧金鋤剗動露羣蛇撞著歸宗難躲避弊廬雨淋濕椽柱叅差倚蘿薜風吹雪霰鋪滿床半藏明月借雲宿金線瓦柳葉壁翛然安道審容膝日月為燈照我眠雨打茅窓庭院寂祖庭晚思斷臂正脉懸嗟少室無孔鐵笛逆風吹寥寥天地幾人識漏笊籬破木杓無葢砂鍋烹日月頭頭運用莫能全隨緣免去告檀越


十笏團瓢名宿居禪餘與子講詩書智府洞開人慧目胸茅提钁勵揮鋤門低雖小窄大開獎飭延賓客馬融絳帳善高談叨倍禮樂論孔德布衲衣桑緯帶身居塵裏心超外清軒不用繪雕飛守道安閒誰比賽為釋子蹈儒家喚作毘耶又僧伽登佛階梯秉律戒藍衫脫去著袈裟小祗園容膝安麄茶淡飯意常歡竹榻幽窓翛然坐豎起脊梁透死關氣宇洪大丈夫騰踏當前捋虎鬚赤手掀翻佛祖臼管教頓悟繼馬駒深晦跡淡功名為僧正好撑祖庭等閒拔置千峯上莫受聲籠被陸沉


真道人不圖樂穿個布衫破落索不生蚤虱不沾塵無冬無夏隨身著亦無減亦無添寒巖凍裂體安然縱使炎蒸終不換祗將者件度殘年嬾漿洗嬾修補不用火浣燎垢土自從者領出青州豎著橫披傲佛祖裁不長促不短原非造作與針指人人向外飾籹嚴誰信珍珠破衣裏成得難毀不易破了囫圇真活計有人問我解何宗拈起布毛直指示破衣衫褁身體出入隨緣週遮裏曠劫已曾穿將來破了如今補不止新不喜舊不棄日當袈裟夜當被世人莫笑我貧寒佛祖家風亦如是日時穿睡時著晝夜惺惺不放脫誰人愛惜破衣衫堪笑紫袍多失却窮釋子甘淡薄通身粉碎已零落有人識我破衫風大家同體一般著


平旦寅夢眼揭開觸處真玄妙目前隨展手一番提起一番新覷不見堅密身堂堂獨露本來人廓達古今無住相蕩然無物可相親


日出卯碌碌異端生計巧孰肯安道守清貧藜羹藿食隨緣飽須彌山直靠倒佛祖當頭竹篦掃石女腰邊佩靈符奪却驪龍頷下寶


食時辰穿衣喫飯是阿誰動靜面門常出入從來不悟亦無迷赤躶體絕離披清淨法身不染伊聲色若離求正道避巖投井實堪悲


禺中巳日到簷前將正午衲僧活計钁頭邊切莫抱株待守兔擬即差墮鬼窟學道先須求自悟了知罪相本來空凡聖同源無二路


日南午日到中天無回互北斗藏身沒影踪坐破無篐黑漆桶越三祗超佛祖不被凡情聖解使靈鋒寶劍光寒妙用縱橫常在手


日昳未妙性圓明絕了義現成公案不須叅達磨面壁小兒戲頭頂天腳履地世出世間無倫比漚滅漚生全體真歷劫無明彰古鏡


晡時申二六時中雜用心一旦忙忙空過了百年瞬息老光陰急轉念驀追尋痴人喚醒莫酣沉通達一言了義意聞聲見色即圓音


日入酉弗覺剎那減一壽巡官掌上密推尋出入行藏無位次也無頭亦無足萬里雲天翔俊鶻晝夜舒光騰古今即是如來大圓覺


黃昏戌窮途旅泊遠投室枕子落地驚醒人拈得口來失却鼻昔時人今不異歷劫同居無諱忌照鏡尋頭棄本真癡人向外徒勞覔


入定亥夢寐鬼拖臭皮袋覺後空空無大千一念起邪遭魔怪無位人超三界常在途中不離舍舉足動步運騰騰賣花聲裏觀自在


半夜子無夢想時空佛祖死生靈覺沒相干萬象之中全體露祖師禪不須悟擬議搜尋即迷路絕學無為閒道人胸中不著個元字


鷄鳴丑未了之人莫放手醒來豎起鐵脊梁牙關咬斷金鎖鈕無價珠人人有火燒刀割豈能朽圓光寂照體如如頓覺無生親自受


逈絕羅籠頓悟真宗臨濟喝眼聵耳聾頓開千眼脫三空却善應機善大用善藏鋒


問道高峯撥草瞻風超方眼辨主賓中乾坤坐斷佛祖無踪唯經入藏禪歸海潭潛龍


心了無覊鄽市可棲隨放蕩不落時機圓木為枕破甕壘扉也不求榮不求樂不求施


雲洞石樓竹簾樹鈎金風扇松月清幽荷衣棕履砂銚瓦甌但度殘年度寒暑度春秋


心空便休生死都勾谷藏拙樂道無求松竹為榻野伍儔尋常吟風常嘯月常歌游


茅屋荊笆山巖桂花馨滿室風弄影斜好居崖谷弗求榮華却烹石泉烹月餅烹雨茶


歸宗斬蛇體用相加斷情識不喜奢華心超物外身處林崖樂有松花有蕨粉有芋茄


甘泉苦虀住山相宜心慕道康樂自娛眠雲嘯月蹭蹬巖嬉但看落花看流水看鳥飛


妙理難量離相名忘絕對待趺坐繩床廓開鼻孔滌濾心腸也嬾看經嬾拜佛嬾燒香


性絕驕奢意囂繁華度寒暑百衲袈裟入鄽垂手坐白牛車但不喜嗔不喜怒不喜誇


龍象交加英俊爪牙機撥轉頓悟心花西訪甘舍東謁龐家請保福瓜仰山飯趙州茶


野菜時飡荒草枯刪一念斷萬事靡千韜光林下笑傲人間已眼空佛耳空祖心空閒


住山多艱處世更難絕攀緣無事心閒選勝金谷巖壑禪關有一株梅一溪月一畝山


佛法平常心歇顛狂是與非不較短長翻經石案補衲山房有虬栢蒼蘿月照松風凉


璇兆無窮時候非同好景况山裏家風門前水綠屋後花紅有春穆蘭夏金蓮秋玉蓉


鶴髮仙翁騎犢村童禮貌踈見人性慵弗言世諦但談厥中不好栽花好種竹好植松


知見立知靈露角尾拖泥知見無知鐵牛不產石麒麟伶俐衲僧知不知為汝道破莫狐疑春光將暮溪柳垂烟花繡谷杜鵑啼集雲迤邐觀山水大塊勞生志弗遲草庵切莫偷閒坐推倒銀山黑漆屏超方須用驅龍手捏碎虛空大地平


漏笊籬破木杓尋常動用莫忘却生味調和變熟香一莖虀菜大家酌後生銳志休辭勞佛法堅心用苦學直須徹見本來人莫把光陰容易錯他日淨瓶趯倒時超方拔萃為高躅


秋水澄清兮秋葉黃白雲輕薄兮氣漸涼杖頭卓破溪中月鞋額衝開嶺上霜古渡金風掀篛笠疎林玉露滴衣裳野水連天兮霄漢淨草店鷄鳴兮客夜長若到滹沱須卜築艱辛創力開荒鍬鋤縱橫兮覔靈骨浮圖湮沒兮久滄桑一喝重扶玄要旨四賓主句善敷揚濟祖真風今古震垂蔭兒孫徧界香


銀露涼桂魄皎白雲黃葉戰空飄寒色侵人枯木草眼含紫光兮照破蘊空掌握玄機兮青天電掃孤逈逈兮絕依倚寥落落兮自襁褓窄時寬兮不須量舒時卷兮靡用討舉目抬頭便磕著不是佛手非驢腳努目擬時鱉鼻咬大蟲汝若會時牙齒原是骨惺禪惺禪若到錦城莫錯舉扶桑人種陝西田

