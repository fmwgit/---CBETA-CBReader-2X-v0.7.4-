乾隆大藏經（新文豐版）數位版, No. 1652 明覺聰禪師語錄


春山青春水碧淑氣人和暢麗日出門拄杖活如龍脚上清風生八極雷啟蟄戶躍天庭深林虎嘯巖吹觱閩山月冷瘴煙多大都光景我曾識夜來客伴野猿啼空山流水咽危石延津交劍化獰龍象骨峰前有鱉鼻生擒活捉要英靈竿木逢塲而作戲無文鐵印向空拋大用全提格調高越格超宗機展演人天眼目辯秋毫殺人劍活人刀倚天照雪利吹毛觸着骷髏如粉碎傑出叢林是爾曹


阿難合掌迦葉擎拳若問意旨左右逢原本是同條共一貫承輔法門將有年相辭分袂歸閩去豹隱高林乳石泉磊磊落落兮風崇稽古肅肅雍雍兮道峻彌堅墾煙搬石兮生涯活計批雲切月兮用不費錢磨礱臨濟吹毛劍拈出人天難躲閃殺活全機手眼親驚走山門入佛殿大樹垂陰覆庇人今古超然正法眼


湛湛心源如鏡明胡來漢現任縱橫毛擊碎珊瑚月八臂哪吒空裏行在頂直便會體露金風絕忌諱非是如來祖師禪亦非錦縫無文印葉落歸根無口言拗却洞山無星秤君不見鶴頸續兮眼栽眉鳬頸截兮自生悲現成公案莫擬議葢色騎聲逈絕伊動着無毛鷂飛去急須薦取莫遲遲若非奪食驅耕手千里烏騅不易騎


雲為友月作伴修竹幽居秦水岸瀟灑丰神邁俗倫溫柔可羨人慷慨氣岸軒昂也劈生死關破塵出經也千差直截鯉化為龍也豈止濼溟鯤變為鵬也展翮雲漢等閑挨落一輪秋玉宇銀河霧捲收觸目光前如薦得膠盆跳出自優游


參禪須是性燥漢把手心頭直便判諦信猛然恁麼行真叅實悟不相賺仲尼之道行忠恕錦山白棒逢人舉劈破中心作兩邊出窮相一隻手徹底掀翻見本源一口吸盡西江水龐公何曾見馬師洗靣摸着自鼻孔無句與你空搖舌有句與你眼中屑試問毘耶瞥不瞥正體堂堂不覆藏錦山多口從頭說


古者送人相贈璧我今送你只贈言拄杖撥開雲裏月芒鞋踏破水中天與麼去時頭戴角一腳踢翻滄海嶽目機銖兩要分明識辨黃龍跛驢脚舒展橫拈格外提大海長鯨活鱍鱍


孔子平生不識字錦山從來不會禪若契兩途端的意鳥鷄啼破五更天南斗六北斗七文殊堂裏萬菩薩選佛選官應選心必造心空機頓發求官貴在選官人選佛皆從自心求聖凡名相總虛妄擬欲求之不自繇若是祖師門下客丈夫氣逈出常流


金佛不度爐泥佛不度水木佛不度火真佛內裏坐坐即打行即唾動靜施為撞着磕着不是乾屎橛亦非破竈墮頂門具眼辨端倪切莫偷閑輕放過


參個話頭如覔寶研窮密密入荒草莫謂難尋已罷休揚塵簸土急須討河裏失錢河裏摝莫向街頭問臏卜驀然尋着笑顏開原來只在自家屋親到寶山得意回看來畢竟是何物非是鐵牛之機亦非遼天俊鶻廓達摩醯正眼睛不疑百丈笑與哭果然是玉也大奇達磨任你呼為僕咄咄


金菊開時九月間禪人別我下層巒慇懃送汝聊無贈珍重途中善護看耳裏着得大海水眼裏着得須彌山若會其中個消息牛頭移向馬頭安草店蛩鳴夜不寐憶昔踈山賣布單芒鞋踏去驚風起竹杖挑來雲月寒氣雄浩浩丰神峻大山峰頂珠輥盤相維法社升平樂破陣句子萬年歡


一即三三即一拈起毛穿却鼻急須撥轉上頭關大用現前機峻疾鶻眼龍睛也難窺擬議之時落八七汝聞一喝背汗流領畧其中個消息雖識眉毛額上橫如今更好加努力切莫抱株待兔來認着依稀當了畢劍閣雖危若轉身大法以明成法器


春風吹發杖頭花此去汾陽道路賖跨得西河金獅子當門莫縮利牙晦跡單丁三五載沿門乞食守靈塔孤高氣宇確堅持修葺功成良願滿若與三文還匠工誘得大舌叨呾累他脫落兩莖眉臈月蓮花也希罕非是法門石柱礎酒片肉打發去惟有慈明具眼人看破昭翁肝胆肺十智同真汾陽宗汝承勵振舊家風千年餘有道寥落續起汾陽正脉通

