乾隆大藏經（新文豐版）數位版, No. 1649 山茨際禪師語錄

後先光揚 傳三十葉 實維磬室
如雲從龍 英英赫燁 同室為誰
山茨際公 鍼芥相契 乳虎稱雄
巖巖東明 日午方卓 重昬不迷
羣陰自爍 力弘祖道 魔孽永殄
胡為潔然 而乃遠竄 既以法住
亦以法行 始終以法 自繩其身
瞻彼祝融 拔地而立 擲鉢峰高
繼隱是式 厥揚祖德 克紹一燈
開正法眼 以豁羣盲 嗟嗟南源
忽焉涸澤 驚倒林 痛摧良木
師名不沒 師道不泯 窣堵孤巍
真風凜凜 衡嶽千載 得師孔彰
勒我貞珉 識師不忘



嶺上多古松不知何代種苦寒無改顏鬱鬱披青重時來坐其間掠綠連影共俯察天地間物物皆同夢閒吟一曲歌不是商周頌


我有一聯詩醜拙無人和水長見船高泥多見佛大鉢盂口向天大蟲看水磨露柱不出門聖僧只打坐撞著阿家爺一狀俱領過


東鄰死老夫西舍生乳子死生自不知傍人乃哀喜看看不幾年哀喜人又死荒郊平舊墳林間添新壘自古到如今誰曉死生理


嚴壑幽且深住來年亦久自笑無人知渴飲曹山酒長眠塊石松孤月照我牗落花逐流泉片雲橫谷口仰面問虛空還我萬物母


白楊衰草邊高低墳一片當初桃李顏今朝枯骨現不識女和郎安知貴與賤靈魂赴黃泉弗見親戚面寒食燒紙錢徒然空自奠


紅白蓮池內華開沒下高情殊分品異心淨絕纖毫慈父念無倦迦陵聲有勞紺樓鐘皷動香靄玉獅髦


興念即成迂心空樂有餘樹林珠網色荷水草堂虛佛面花開處天機日出初若能玄會得不必歎歸歟


截斷東西路於今誰更論毫端吞日月芥子納乾坤縱目泥犂底橫身生死門莫嫌多意氣淨穢總成恩


一法號千差彌陀又釋迦問禪心帶妄覓淨眼沾沙不涉二途客逈開平地華亭臺瑤翠色豈是世榮華


彈指開樓閣何曾待語商寶階珠玉潤碧水藕花香浪子歸無念慈親願不忘誰知眼底路即便是家鄉


魚鼓聲何處鏗鏘出觀樓鳥和晨磬語人帶暮雲遊池月花間色園林樹半秋但除凡聖念當下便無求


觸目通西路徃來任縱橫此方纔斂念淨域已題名心未超三品身隨位次生樂邦懸憶久孤客好先行


野岸荒塘外蓮開又一枝齋香入座水郭月來時犬馬煙村市禽魚屋樹池緬懷西淨社欲徃幾覊遲


善法堂前地坦夷潔似霜瑤光明紺宇珠色示隨方人定曉天月鶯啼春夕陽和鈴聲眾鳥日月展空翔


懸望憶慈親悲深那計春苦輪舒隻手業海示全身斷妄翻成妄趨真轉失真誰知圓鑑上不受一纖塵


卜得雲泉處孤危在嶽峰縳依曲水闢徑傍幽松鑿沼邀明月編籬禦曉風頭陀生計事一一向人通


徙倚亂峰下花香破冷顏蒼黃雲外色病緣雨中山悲鴈凌空遠鳴蟲衰草間飛泉翻木杪澗壑響潺湲


溪聲吼不歇側耳轉無聞入理忘能所圓通絕剖分笠穿千眼月衲破一肩雲世外誰知己青山得共云


飯飽渾無事經行水石間雨餘聞澗響風靜見雲閒野鳥啣花遠黃猿帶予還上方鐘皷寂秋月滿空山


寒巖年又盡春到見梅先冷淡柴門色深濃土壁煙飯香沾菜味茶熟帶霜煎偶出沿溪步長歌欲雪天


斗室雲窩裏青黃度幾春煙蒸屋老歲迫髮華新弘法心猶冷隈崖志較親閒吟紫芝可題葉寄同倫


曲折溪山路晨行向曉天斷橋橫宿雨孤樹帶寒煙雞犬喧茅店兒童舞墓田行堪白日晚枕月古神前


年來生計別得趣道途中乘月行幽徑披雲上遠峰無家同野鶴絕跡似飄蓬市值貪名士相看說苦空


萬里無秋草吾行路不賖芒鞋繩忽斷水郭月痕斜獨樹寒塘外閒僧野店家因看童稚戲一學聚泥沙


草沒塔前路行從流水邊無碑存諡號有地是新田藤瘦荒臺仄苔深古磴連孫枝慙弱羽揮淚拜峰前


山寺藏雲谷松篁翠欲流龍池今夜月霜葉幾年秋人語空林外烏棲屋樹頭殘碑遺聖蹟精舍沐恩庥高皇帝幸寺有作故二句及之


青山行已盡萬里又湖天片月層波外孤帆斷岸邊漁燈翻遠浪鷗影落寒煙何處征飛鴈悲聲帶櫓前


亂峰行路絕古寺曉煙傍石磴苔光冷空栢子香僧閒雲外坐猿呌樹中藏斷澗小橋接流泉帶草堂


荒煙籠廢寺斷碣蔓苔紋日色松間見泉聲石上聞空堦存鹿跡記室絕僧文洗衲人歸後池閒浸白雲


半生埋澗壑清遠遂閒真煮雪消殘夜推窓見曉春獨憐雙眼碧不厭一身貧深撥爐燼紅輪特地新


寂寞僧家事蕭然坐草堂蔴衣遮瘦質菜粥療饑腸去聖時遙遠追蹤志要長忍窮心徹後春到雪梅香


寂寞僧家事清閒風味長利名花上露榮寵草頭霜門掩蛛成網林深鳥倚藏安貧求己志白晝枕巖房


龐老久無後獅絃委蘚林孤亭標遠韻溪月示傳心重唱團圞句遙知志已深好將吸盡意裁語寄知音


侍吾經五載契合在機先從上宗乘事透徹已無言此去居空谷刀耕火種便鄭重堅操志慧命賴持傳


古寺隱煙林攀蘿破蘚尋溪橋連水色茆屋帶秋陰虎嘯山酬響鶴鳴松答吟端居禪業者安住寂寥心


濁世自思隱携琴入萬峰枕流雙耳潔聞道一心空情冷閒如水身操節並松吾宗言外旨任運好叅窮


侍師三月餘野充腸腹師唯默無言誨我良已足面目似巉巖冷落清可掬九年折脚鐺一味瓔珞粥墮枕痕尚存古今憑付囑爇香別師行草鞋破苔綠似師吼不能體師住茅屋


寰宇多名山嶽稱幽獨峰寒白日暝林藹蒼黃綠予有素相知于中結茅屋柴扄抱樹開路取溪水曲瘦石支斷雲短籬綻秋菊我遠辭西湖尋君來此谷胡為君出先空我草堂宿月色冷泉聲長夜徹耳目枯坐不成眠孤情起腸腹何日握君臂遊遍山南比


我本愛林泉遂成煙霞癖結屋山巔孤鐺支瘦石暑寒兩度過青髮數莖白髮白非無因良以履道迫枯坐薰風中忽見故人策相對開笑顏幽懷頓然釋徐申招隱言有山稱最僻曾為曉了居橡栗充腸食無縫塔樣新今古仰標格君既着眼看架屋伴流碧且以此延余訂盟圖閒翮我當學聚糧赴斯傳担宅


結屋依林曲開門抱雪溪石床午睡起眼聽竹雞啼


洞深雲出晚澗曲水流遲茆屋無人到年窮亦不知


叅禪要孤峻祖佛休容近踏着上頭關家親一時順


叅禪無久近一悟以為期未得心花迸休言更不疑


叅禪忌雜學學雜悟難期不見香嚴老焚書上遠溪


叅禪宜志大莫喫人涎唾流出自胸襟吾門堪紹荷


叅禪莫執坐坐易過時光語默安危裏通身在本鄉


叅禪絕攀仰直下常光朗坐斷聖凡情惟我無儔黨


叅禪要心切切則情緣歇覰破未生前靈然如皎月


叅禪須守志莫使利名牽不到徹頭處當機滯語言


通達本來法宏開祖道隆慧燈恒永炤證悟了無窮


繼隱菴成天半秋新泥土壁濕難收時添黃葉埋爐竈常有青煙透屋頭疊足石床知念冷閒行雲路覺情幽從前撩倒俱忘却水草便宜且放牛


空谷今年春事饒寒巖高下綻花嬌碧桃石澗新舒葉黃獨溪園近長苗竹拍晝鳴驚兔屬煙光夜舉嚇猿曹營為盡是居山計鋤月耕雲不憚勞


萬峰雲薄淡溪光白晝花陰覆短墻潄石泉香苔面雨上林秋老碧天霜農歌未似樵歌遠鶴韻爭如松韻長歲事目前從變幻癡憨贏得枕巖房


草堂近搆得雲饒亂石旋支瓦罐燒緣愛清風多種竹欲因漁父盡栽桃掛冠靖節非為樂把釣嚴陵未是高得似山僧真活計飯餘倚杖數猿猱


法道寥寥不可模一菴深隱是良圖蘿痕牽月當巖竇花木披雲傍草廬白畫蒲輪閒味遠晴巒扶策野情虛寒泉噴玉峰頭落竹筧分流直到厨


曉起青桐片葉黃始知秋已到巖房泉香涓滴藤花雨峰色凋殘月夜霜弊衲半肩新線眼垢容亂髮舊行藏菴門不作心心字一任諸方說短長


閉門欹枕守閒閒薄暮開窓看鳥還弘法志頺因病久利生心冷為時艱踈慵只合棲巖谷拙直何妨對晚山一卷雜華經讀罷月明深夜坐溪灣


空林白晝半開扉雞骨稜稜應機對鏡病容同鶴瘦臨溪撩髮羨鷗肥萬緣盡處心無事諸念空時性愈輝靜坐爐香酬日永任從窓外落花飛


巖壑悠悠又見春燈前撩髮覺華新平生安分成無用劫習消磨獨剩貧遷隱幾番同似夢浮名半世冷如冰地爐煮雪除殘夜坐對瓶梅倍有神


草鞋同碎磬山前痛癢深知語脈玄踐履肯隨浮學士臨機不讓古南泉孤裝正值新秋月遠水欣逢曉寺煙帶郭有家松舍隱無忘茆屋石流邊


住老雲山恨不深又移茆屋入幽岑破衣結剩三條篾折脚鐺煨一世心擇法眼高秋夜月當場機峻截流音任從白髮垂雙耳瀑水崖前坐獨吟


珠峰高下老藤蘿積翠香寒窣堵波石筧水流揚古路斷碑苔蘚閣荒坡支那空濶宗猷遠法苑庭深花氣多八十四人逞好手絕誵訛處見誵訛


車牛拽脫鼻撩天赤骨神驅面目全踏處血痕腥徹底當陽棒指未生前四宗俊傑從師足遠派清流出泐淵慚愧兒孫無可似追風結屋老林泉


拂袖人歸月未歸清光如潑萬山暉青桐葉掉今時事曲水聲長舊日機桂子寒風香落枕石幢秋露濕沾衣追思獨坐峰頭句捫葛攀蘿到者稀


亂峰幽鳥語如篁灼見師慈舌未藏孤塔荒臺林壑外深苔斷碣石流傍霜寒屋老差如舊典式僧儀屬已忘九拜傾誠通血脈秋花片片綴衣香


囊無半個草鞋錢赤脚登山亦快然秋雨秋風千澗外一笻一笠斷橋邊林煙射日人炊晚瓶鉢孤村我乞便最遠草菴叢樹裏到門問宿隔流泉


野性偏宜載月舟不施櫓棹任風流煙波擲釣三湘曉宿雨開眸兩岸秋點筆窓前無字脚酬機橈下有昂頭轉身句子須當委劈破江心白鷺洲


眉間劍氣倚天長豈許癡人戽夜塘月落峰頭愁法海梅空石室悵雲鄉雙池水活清流遠太白風高道價香遍界全彰真面目孰云師不在虛堂


因僧問我西來意向道居山不計年衲破結稀通露骨髮長鬔亂半垂肩開畬種粟移雲石充腹炊羹掬瀑泉一夜澗生風太急竹籬吹倒在門前


道薄常慚繼祖猷自甘巖谷老春秋地爐夜遠知無火撥盡寒未肯休


道薄常慚繼祖天癡憨只合枕流泉煙波果有金鱗現擲釣無容更向前


道薄常慚繼祖燈巖龕枯坐百無能髮長衣弊臨溪照半是樵兮半是僧


道薄常慚繼祖心高山流水是知音門擁滿霜黃葉冷落清光徹古今


道薄常慚繼祖門年來堪笑一身貧有時乘月窮峰頂坐對南辰看北辰


茆屋尖頭雲樹裏筧泉涓滴地爐邊客來不用山儂道拭目家風總現前


抱卷蘿窓坐日長興來詩愛和支郎平平仄仄書蕉葉翰墨淋漓滴翠香


樹凋葉落秋將盡貧者無依似絕倫破衲頭穿雞骨露獨憐風調合雲門


樹樹花飛向晚風子規聲倦月明中山翁不放春歸去枯木枝頭曉紅


破衣亂髮一身輕菜飯香生折脚鐺本色住山甘落寞竹籬秋月十分明


竹窓斜抱亂峰開白晝猿啼睡起來花落石溪流出遠幽禽自惜又銜回


祖事業今成矣瓢笠何妨又別遊廬嶽山山春正好閒身隨處臥雲幽


道薄不堪居祖室合隨雲鶴聽潺湲從教別選僧中德可使重拈六尺竿


一關深鎻竹窓靜千嶺寒松節操長遙望故人行道處九溪百尺浪花香


先師一句分明語君聽全兮我不全昨夜南薰報消息大人峰吼斷雲煙


三更月落在苕濱法海波騰倍慘神自是吾師悲願重特垂雙足示何人


夕陽花鳥轉身虛夢斷寒梅香有餘六字攪渾清世界不知得法幾人歟


春水春山拽杖藜喝風棒月任施為相逢太白峰頭老一笑從他一眾疑


曾期伴我住青山底事而今未見還坐到嶽樓鐘寂後殘燈剔盡几屏間


行行十里竹溪邊鷗鳥情閒導我前拭目大雄峰頂立半含斜日半含煙


支那蓮社師初闢十八高賢自到來鑿石山根池有水藕花何日又重開


三笑從教笑不休寸田何處著閒愁下方月是上方月今在層峰第幾樓


行盡千峰與萬峰亂雲堆裏梵王宮篝燈一宿松窓下臥聽空山答曉鐘


楖橫肩俊不禁晴峰丹壑阿師心只今未諱當時句枯雪藤蘿積塔深


野雲未肯屬人家來去飛騰傍水涯我欲支笻何處是蒼苔踏遍夕陽斜


孤臺聳峻倚江波為問滄浪覓釣蓑最是使人憐絕處水煙深淺白鷗多


借得嶽南山一片縛成茅屋伴雲閒今朝拈起無煙火朵朵晴峰開笑顏


初住草菴無別物清香一瓣一杯茶惟師鑑此貧兒意豐儉從來出當家


只此殘羹是你留今朝還獻嶽峰頭別無滋味休嫌怪直下兒孫不外求


先師不了舊公案擔荷全憑過量人愧我癡憨無可似青山縛屋伴雲間


雪冷雲窩一歲凋林泉無物度今宵白牛吾久添香草就地烹來供爾曹


衲子身貧道不貧日飡糠餅養閒身因思佛祖當年事蔴麥曾經過六春


地爐不斷霜黃葉擁衲垂頭入夜烘月到竹門生線影橘皮湯煮喚山童


結得雲中一把茆半間虛久待兒曹鴈回不見通消息日對傳燈伴寂寥


肯教枝葉向今時帶露披雲盡剪除留得孤根全體用不招風雨自如如


今朝午夜娘生我我出頭來不見娘不見不生端的現我娘面目露堂堂


巉巖石壁自甘心一種孤根透古今玉蕋半開香已漏任人拗折任人吟


懷虛抱節肯隨流時候相臨不自繇一夜狂雷春雨後崩崖裂石便昂頭


坐此嘗拋釣月鈎金鱗罕遇未甘休綸漫整添雲餌冷眼餘看萬壑秋


煙波涉盡潛峰頂堅石心腸絕見知珍重嶽遊雲水客脫鞋莫學大隨機


三春與爾作閒遊彼此情忘冷似秋今日我從巖上去好藏頭尾住林幽


斷橋橫架接天河石蘚苔痕鶴跡多聞說黃龍收劍後仙踪不到此間過


載月嘗停在萬峰片雲斜倚似飄蓬披蓑不計綸事高枕船頭看日紅


今日宰官昔日僧心光體露可傳燈遙知散步梅花下手握天台七尺藤


憶昔風霜訪澗濱絕塵清韻迫幽人只今萬里溪山路夢會維摩一似真


宦情冷處道情真贏得雲山伴此身聞說蒲輪嘗疊足何如石室坐禪人


杜口維摩句灼然想君已契在機先吾宗別有通玄處石女懷胎古澗邊


選佛場中及第歸林泉逸老麈嘗揮虛空也解知端的頻散天花落翠微


末後玄關不易開從教徹底透將來太阿嘗握當人手劫習塵情直下


多載神交道味長尺書徃復見行藏何時扶杖祝融頂同看秋雲宿草堂


浮名情冷道相親正好叅窮識本人吸盡洞波底月龐公即是現前身


本是無覊法性身瞥生知見昧當人應須坐斷言思路徹底無依是正因


分明此道絕西東雲月秋光處處同觸目若能親薦得不妨千里自同風


雲門餬餅君拈出灼見風流是當家滋味果能親齩着不妨來喫趙州茶


林園軒宅試科場題目分明文彩彰拈起毛錐如薦得灼然不是探花郎


鴈廻翮倦瀟湘遠喜接音書信息通夜後一輪峰頂月清光彷彿對君容


羚羊挂角杳無踪瞬目揚眉仍舊容此去青山住茆屋白雲堆裏好藏鋒


玉振金聲祖佛言流通全籍是英賢少林不斷真消息晴雪孤梅開澗邊


見也全身入此菴清風明月影寒潭個中消息未能委按下雲頭好力叅


野地閒田荒積年無根林棘草芊芊一鋤翻轉連雲石本有靈苗總現前


聖賢自古隱巖阿雨種雲耕博飯多盡力荷鉏歸帶月管教名字挂煙蘿


鐵牛吼斷月三更七十峰頭萬象驚正值雪消春水候千溪流出帶悲聲


自君別後入雲深月下風前幾度吟除却青泉與白石更無一個是知音


春風吹春鳥啼問道憧憧曳杖藜錢塘江水深且清波心明月照當人失脚一踏踏破了白雲不敢白青山不敢青兩岸鷓鴣不歇口那個途中解知有大丈夫兒合自繇莫落人前與人後太白老漢徹底窮通身面面皆玲瓏君去須當高着眼從教薦取主人公咄


霜天一片霜月一輪回頭轉腦換汝眼睛雲鴻一聲兩聲江浪千層萬層到得家鄉忌鄉語鄉語令人傷離情衲僧家行履別斬釘截鐵沒途轍去來古路脚跟頭踏着山河成片雪咄


雨過晚山稠翠雲收夏木陰穠北窓讀罷殘卷明月已上孤峰


白雲一片兩片黃鳥三聲四聲自是吾家好境從教人看人聽


鐘寂月來時候定回茶熟剛香推開竹門兩扇誰道光境雙忘


衲破通身雲片笠殘滿眼煙痕年來更是貧甚置錐之地無存


性隈巖常獨坐中宵梵唱花雨墮旁舍書生來見過遭折挫十年宰相先說破糞火芋香流涎唾大唐天子不知大紫泥覿面無心和名轉播清風明月相磨磋


親見汾陽傳法要南山歸隱還執拗紛紛大雪蹲崖呌仍含笑譏呵祖佛不知妙紙襖離披非作造酒瓢拄杖隨身靠月下有僧來問道猛推倒驟步峰頭聽猿嘯


曉霜秋澗阿師面道骨氷崖成一片雲菴句子終身踐無所羨綠蘿丹壑適其便蔴衣枕月酬閒倦石頭路蔓蒼苔遍直教衲僧忘馳見誰能薦晴峰朵朵寒空現


閒身折脚鐺隈老坐斷乾坤無邊表千峰日出虛空小披雲曉吹耳松風清皎皎飯香菜熟時正好一補饑瘡諸事了遣興吟詩露牙爪分朕兆師僧來徃溪山道


塊石三泉出自一源供我爐鐺日流涓涓思鼎大覺三老名焉源頭既合孰云後先


車牛打處直出向前不滯枝葉見道根源敷演密意說醬說鹽親沾滋味八十四員龍驤虎驟雲起風連千載旦暮想茲時焉予來山谷拜師幙簾堂空月皎爐冷煙寒師豈無意攝受後賢


大法初興惟師傑出昨笑今哭機用迅疾鶻眼莫窺龍睛安識廬室塔傍示師承則直上大雄澗飲橡食水雲駢至寧容自匿撾大法皷羣疑頓息野狐黃犬咸令脫質廢其律居易以禪室演習範儀為叢林式予恨晚生不同師出授我心法驅我凡惑今拜其廬瞻承顏色冰雪凜然殊俗浮習作此讚詞冀師一識


師乘悲願力起作世燈幢神運因機感靈通為法彰鐘聲緣禁寂栢老落寒香窣堵縹花雨應知攝受長


不契梁皇殿上機却來石室峰前坐一言脫賺可大師簡點將來成話墮不話墮巖雪紛紛落夜寒千山孤鶴清聲過


枯樹一枝兩枝蒼石三點四點就中坐着阿師手握烏藤勘辯當時幸自貧兒不是幾受你賺咦中興臨濟更有誰海上橫行真法範


我牛不向前安樂臥閒田騎出溪邊牧雙角指青天任西東無欄圈水草家山處處便皮毛一色月明中遇賤則貴貴則賤帶露披雲呌一聲大千頭尾俱顯現


山中行信步踏斷水流聲穿林去驚起松梢孤鶴鳴


山中住一間屋依雲樹飛泉來潤我疄頭四時蔬


山中坐月明野鹿菴前過忽鐘聲童子敲魚讀功課


山中臥新結蒲輪鋪一個倒身眠縮脚自知被底破


一日日十二時使得乾坤無定期道人不逐時遷轉翻轉十二時不知半夜子老鼠偷油上書几燈盞臺盤盡打翻一點不曾沾到嘴雞鳴丑三世諸佛不知有夢眼糢糊半未開笑破狸奴白牯口


平旦寅下床著襪脚纔伸無位真人開口笑踏瞎燈籠隻眼睛


日出卯赤脚波斯穿市早無底籃盛鱉鼻蛇逢人放出遭他齩


食時辰野菜充腸不厭貧一飽忘饑呌快活橫拈楖指迷津


禺中已機巧渾無反成智三寸龜毛拂柄長鶻眼龍睛被鈍置


日中午四三二一從頭數毘婆尸佛早留心直至如今還呌苦


日昳未也解隨羣并逐隊手携達磨破皮鞋遇貴則賤賤則貴


晡時申也無煩惱也無嗔擎回一鉢煙村飯供養瞎驢七尺身


日入酉閉門喚歸子湖狗家常茶飯餧渠儂佛性有無不相偶


黃昏戌簡點從頭無一實拍手呵呵笑轉賖不如念個波羅蜜


人定亥伸脚長眠忘管帶和雲明月到窓前個裏那有乾坤在在不在蟭螟眼上添眉黛風光只麼日如常擬問將來韓獹逐塊

