乾隆大藏經（新文豐版）數位版, No. 1637 幻有傳禪師語錄


天上人間獨憐此老隨處現形更無煩惱


嚴淨毘尼弘範三界無漏無為有修有壞只與麼去生死事大一旦然悟也是快


一念萬年萬年一念惠出斯心斯心乃見


君暮西方我留東土迷雖未迷悟豈是悟


一念做官一心學道二本不同同歸未了


心心無住念念不虛仔細檢點此中何如


我果無心君不起念如木偶人命食王饍


一心圓融無處不通以水投水似空合空


一念未發何徃不達利若吹毛味如嚼蠟


西方不遠但問一心放下念頭烏用別尋


東土旅寓但隨緣住一念頓忘無起滅處


嗟嗟爾我締交烏可其寒似氷其熱如火


昨日相逢今朝語別心念依依何曾決絕


藉伊方笑反我既哭以馬喻馬胡為不足


先生曰父生後曰子先後未分哭誰為死


來未必時去未必順安處非宜哀樂有分


生勿為喜死勿為驚始終不易聖哲洞明


人無百嵗五十有零閃爍光中誰為久停


師亡厥徒父喪其子慟哭靡殊方年亦爾


計生不死計死不生化成罔醒觸感傷情


道果易圓愛根難絕歷刦輪廻淚同海積


樂不厭多哀勿嫌寡禍福須知塞翁失馬


勸君母哭既窒彼欲似炊黃粱今尚未熟


夫獨愛妻母偏憐子情有重輕性無彼此


即伯樂道聖善且賢倍增感慼婉愉不前


愛情牢縛困此娑婆未能解脫樂少苦多


誰將小智以排八苦如捧漏卮用灌焦釜


未有聰明不能念道薄利微名反為熱惱


甚愛思廢多藏慮亡知足不辱知止乃臧


順之則喜逆之則怒天下同情初誰肯悟


我憂彼憂彼樂吾樂生也無歡死亦不惡


殤子既壽籛生奚天莊氏小窺大端非了


來弗能禦徃奚可追哀哀不息存者為誰


只為憧憧未了故把墻壁推倒既已覿面相逢烏用回頭轉腦不貴丈六金身却要插一莖草咦直饒人我頓空不是痒處需俟異日相與搔着千好萬好


君既了了無好不好本來如是有甚頭腦人我未空且莫草草別更有言秋蟲春鳥


我心如木石無可與君說羨爾有斯心方當效吾拙吾拙雖異常不用別思量終日獃獃地醍醐如未嘗未嘗終不了擬向他人討着衣吃飯時溫飽誰知道


五臺山裡龍終戀五臺土不擾凡民家偏擾岱王府岱王忽起嗔捉做招提主可以興風雷可以作雲雨老龍老龍毋勞苦但存普濟心休只灌園圃


吾聞獅子嬌不吃當山草乞食到王家人前弄牙爪誰知布網羅走入伊圈套騎則任彼騎跳不由君跳獅子獅子休煩惱生自南嶺生老向北山老


君年七十六向招提宿情若眷高人胡為厭白足閒來談道話跏坐論心腹子大已為官妻亡剛滿服新嵗特邀余題詩上方軸


去年七十五碌碌猶辛苦日出訪高僧晚歸註園譜有時呼酒嘗有時索琴撫自擊唾壺歌兒着斑衣舞但云天下寧不願有封土


錦繡叢中客山林野外人相逢未相得誰謂不同倫試看河邊樹年年一度新可憐憔悴子徒憶洞天春


偶爾乘幽興携筇入鳳林談經何有意作賦本無心漫賞山中畫閒探澗底琴頻登翠微閣對月一高吟


山中無可玩但有兩崖雪月出一登樓臨眸奇絕幽人觀不休野老歌未徹欲睡發清音清音聞轉恱


堂堂一丈夫作事猶近鹵問佛佛不知問道道不覩如牛有拘似鶴無因舞弗謂自身貧反謂人貧苦


吾今妙有訣不假廣長舌昧者詎能聞聞之自爾悅非同老釋迦掩室於摩竭徒用老婆心令人未始徹


重巖足考槃豈但全幽野但聽採芝歌不逢談道者走向盤石上坐看清流瀉却憶飡薇翁忍饑還瀟洒


寄語未休人胡為忙碌碌縱有百年生秪食千斗粟日月易蹉跎光陰彌迅速留神一自思己事當貞卓


一個鐵酸餡隨吾已有年咬時常密密忘却亦綿綿擬語未休者將為不值錢何須憂爛却且作枕頭眠


余生無半百宛如日墜西光景既不久涉世且高低寵辱幻起滅本來何悟迷徒云無價物將混鐵酸棃


擬泛秋江上須尋朗月公操舟嫌棹短煑茗愧瓶空雲散晴瀰眼波澄冷浸穹幽居淼何處相憶不相逢


結制潞城東還疑佛世同方聞三妙觀頓越二乘空四色蓮開沼諸音樂奏風寂光知不遠那辨是蛇龍


雪裏一株梅馨香絕世埃酬機方索核說法已登臺玉帛皆天賜朋從自遠來憑君留晚節待我菊花開


秋雨正瀰茫窮途誰裹糧送君增別恨兼我是同鄉不耐鳴師子仍歸禮象王海雲如有問為報採芝忙


跏趺入夜深自發一長吟不悟如來旨焉知清淨心天河蟾色淡帝閣漏聲沉未識者還曾醒此音


散羨山家春殘覩落花因留方外友旋摘雨前茶蝶夢餘揮麈鶯啼正結跏柴門何所有炊飯只胡麻


相窺兩貫休早嵗尚清修解渴烹泉瀑支寒衲布裘吟詩紛雪片入定止溪流愧我若為老經年只漫遊


偶爾乘幽興携筇入薜蘿迎樵無遠嘯信口有高歌日暮歸鴉急秋深落木多因尋投宿處披月過平坡


散一陀頭經年海上遊不圖河滿腹奚取芥為舟極目沉浮影都空大小漚乘風度幽壑時被白雲留


野衲久居山柴門慣不關年無客尋訪日與烏回還適性惟疎披襟自曠閒多君推轂意未敢向人間


萬里火雲天空夜起秋涼飈隨竹響纖月傍星流久坐堪成佛狂行詎見頭殷勤聊借問誰共爾為儔


觸處湛然滿何由阿耨池貪嗔癡已息戒定慧奚為汩汩寧同轍綿綿不我欺高山與平地未始不逢伊


何處二三友携壺到石梁情真存訪道意不在流觴摩竭鬚無剪曼殊舌頗長深慚供香積相對盡敷揚


無家方野鶴踪跡自優游錫寄龍蛇舞杯投日月浮微吟山雨歇長嘯海雲不似栖栖者年來有許愁


不作同塵客無緣鼓濁波悲歡由爾厭寵辱奈吾何傲雪欺霜少吟風嘯月多乾坤一淨室相對只維摩


細雨散輕薰風殿閣時園林新脫笋籬岸旋開蘼山僻無飛燕簷深有網蜘思君懸錫處定是奏新詩


自謂西乾有五竺清涼五頂皆其屬懸知我佛從中生舍利依然更相燭稽首峯頭曼室師三灾不壞斯奚獨祗緣金口信無疑所以羣生來種福一萬菩薩行彌廣五百龍王氣多毒猶為培植窣堵波令人千古追阿育


世尊初不羨神通羅漢猶爭學脫空祗應龍宮一席飯為誰圖在波濤中妙喜公妙喜公曷爾無能西復東


秋逝冬回春又終乾坤於此豈無功鶯誰使囀燕誰語柳自能青花自紅人走利名形影病雲飛南北去來空到頭輸我惺惺者不住陰陽造化中


誰謂山居不自然細推物物總堪憐夜遙月映玲瓏樹晝寂風傳嗚噎泉山偃白雲低露頂鶴翹脩竹翠聯翩野人非是多饒舌要比如來無垢禪


說罷人情事總虛臨行分手倍躊躇詩稱陶謝君多似道重生融我不如傍圃菊花因節放沿堤柳葉霜疎殷勤更訂相逢處跨鶴還教到草廬


自拈拄杖談禪為覔同叅一返燕君有閉門栽柳意我無錐地種松緣衝寒擬羨霜中栢觸熱還輸火裡蓮思得此時償舊約野人徒夢賦歸田


常從比論英豪語到幽玄更寂寥柔不茹兮剛不吐貧無諂也富無驕年過半百知安分道適生平肯折腰可愧我為方外侶轉期顏子樂簞瓢


白雲去住合無心出岫何妨返故林彼岸詎宜仍用筏石田安事久為霖經行路長莓苔滑說法堂生忍草深寂寂柴門蹻佇者徒聞幽鳥與泉吟


上人堅志學無餘歷徧江湖返故廬定後不求安坐訣忘機休擬息交書香爐峯頂高揮麈瀑布泉邊漫把鋤異日倘乘雲出谷莫辭迢遞一尋余


處處青山不我期杖藜隨意返龍池結庵應向白雲外種樹恐遮明月遲適性慵雙鍵坐交情珍重幾行題多君惠我陽春曲只剪巴歈報所知


與君談笑後獨坐空齋久時或一登樓東風拂高柳


有酒且自酌所對皆柴門每吞三五盞醺醺望遠村


開口忽一笑俄清萬刦塵誰云我獨醒物物皆同仁乾坤總一瓢四外何寥寥但作安身處歸來路不遙


天上白蝴蝶飛來化作雪山僧指示人時人俱不識


一切法不有一切法不無若能如是會水上打葫蘆


睡起筭河沙松牕日已斜不知春事曉門外亂飛花


法本不自付付竟還如故今付如故法故法無差互


隔楚有高處幽居唯許雲野人試來此天籟最先聞


有雲同我來無雲同我去昔未築庵時不識歸何處


靜坐蒲團穩閒凭竹几輕野人因側耳聞得墮塵聲


一日偶忘食多緣有悟期晚來方咬得半個鐵酸梨


人以生為勞勿以死為慮生死本同途悲哉不相恕


青山愛我閒我愛青山壽相愛不相侔相因為故友


村村紅杏雨處處綠楊風況更聞啼鳥都如送遠公


何處飛來峯可以挂錫住不須茆蓋頭自有幾株樹


幻人本不有幸有非幻在非幻作主人幻變去不礙


昔人病病終非病居士惺惺豈不惺倚枕閒吟漫搔首蠹殘摩詰兩函經


了知四大元非有休管衰年病未除兩眼於今幸精力不勞他借五車書


道人經嵗一無憂似為無憂已白頭終不效伊忙碌碌何須騎鶴上揚州


曾憶當年住五臺山中學就一癡呆而今還想山中去更有癡呆學不來


世上久因迷道術由來肝膽未曾忘而今四海皆兄弟病退醫除不假方


一個糊餅兩頓粥老僧千足與萬足但願日日只如此縱有珍羞吾不欲


曹溪流脉事何孤續得拈花意也無不憶笑岩正法眼瞎驢滅却在三吳


紹隆佛種是吾徒覺道藤穿何處無需得些些折拄杖斷橋溝頼伊扶


四緣非我故形骸物物須知假托胎一念萬年終不變頓令情識死猶


綠樹陰濃覆幾層茆堂儘可避炎蒸臨流多有盤陀石解讀楞嚴只老僧


月色玲瓏夜未央竹搖清影到虛堂老僧兀兀蒲團坐忽想人生有底忙


千峰壁拱藍如靛萬壑泉聲響似雷不是為伊聲色轉自慚如兀又如呆


老衲年來愛攬舟隨風飄泊古溪頭倚檣獨立無人會一曲滄浪唱未休


徧界清音不覆藏經聲何更響琅琅老僧徒有云何梵笑殺無人解廣長


觸處易知空即色爍然難會境唯心給孤長者依稀悟只布祗園一片金


去住分明一本如何於南北二吾廬試看天上娥眉月半照桐城半照予


五峰雲頂古文殊盡日跏趺總笑予半點苦寒禁不得躊躇未了又躊躇


山中無事獨追思何不相叅玉板師況歷幾番春雨足別來多日豈無詩


昨夜秋風忽作威白雲和葉曉還飛幽人不用頻頻掃況此山深客到稀


我已橫身萬壑中謝君休更把雲封試看天上一輪月昨夜西歸今又東


萍交纔得兩經秋明日分襟復漫遊萬里孤雲共飛錫道人行處自悠悠


萍水相逢總異鄉多君義氣越尋常孤笻明日臺山道千里回看亦淼茫


五嶽嵯峨勢逼天鳥飛不到鎻寒煙幽寂寂無雲宿留待人來學坐禪


雲過長空水過橋道人行處亦逍遙是誰留得三分相你也描來我也描


野人在處躭幽獨北地却疑聞僁深夜月明開戶看前那有風吹竹


旋嵐偃嶽鎮常禪一念萬年曾未遷說與世間人不信工夫到後始方圓


大千一個水晶宮日月須彌冷浸中不是幻人躭有相都緣心眼未曾空


偶自良宵認得渠年來隨寓樂無餘未知誰得忘機去同與白雲行太虛


大地分明一顆珠頭頭景象攝無餘總令擲向別方去不動纖塵本自如


不背看經不住禪着衣吃飯自年年雖然未得大周徧信手拈來總現前


道人處世竟無拘試看浮雲過太虛起滅去來曾不住相逢何必道如如


觸處自知空即色等閒誰信土為金茫茫宇宙人無數究竟無能了此心


白雲終日繞空飛片片飛作青山衣荊谷道人眼不耐呼童半掩茆柴扉


誰謂幽人不解文山居安得事紛紛經行偶曳杖藜去劃破飛來幾片雲


午夜峰頭覺暑微千山月色碧如飛吟詩忽得驚人句坐久渾忘露濕衣


長空秋色正堪觀誰把朱絃月下彈一唱又兼三復嘆令人聽徹不勝寒


龍湫開口似天高吐出黃河到半腰萬壑盡為飛雨處不知縹緲幾多遙


昨宵因夢泛虛舟高視天涯一色秋今日醒為江上客何須更覔水中鷗


厭諠求寂路猶差極樂娑婆本一家但得不生分別念眼前都是白蓮花


紛紛六出滿長空此境觀之更不同昔日靈山元不異須知都在白毫中


未解桓因雨四花松風盈耳弄頻伽殷勤說向叅玄者門外何曾有鹿車


一句彌陁一葉舟一舟裝此幾閻浮眾生度盡渾無覺暑徃寒來春復秋


一聲佛號一枝蓮樂土分明在眼前剔起眉毛假誰力這廻不薦待驢年


翩翩一錫寄天涯遍扣禪關始到家不為途中婆子惑知君已飲趙州茶


幻影浮光倐爾過輪廻生死竟如何饒君日覽窮三藏認指為明當得麼


二十年來為學禪未曾將脇倒牀眠幾廻立待三更月又送鐘聲到耳邊


扁舟昨夜泛春江徹聽漁歌楚韻長明月照人寒逼眼忽尋歸路轉茫茫


幾年相別不相逢有幸還登叶斗峯信宿與君分榻坐相看都在白雲中


拈來一字足為奇續得源生阿耨池四海五湖蒙潤澤未知端的是闍


巖前蘿影拂簾櫳得意時登望海峯盡日看山情不厭月明禪觀翠微中


教外自吾傳祖印時中誰復問安心為言直下本無事留得闍立夜深


暫借松房只半間未圖衣食豈圖閒殷勤示語叅玄者莫謂子今學隱山


盡日閒閒無所思開牕每坐月來時近窺蒼翠心逾寂滴露和煙謾寫詩


直上清涼叶斗中此中高聳落羣峯漫將日月為明鏡盡照源流處處通


野人久已忘情識忽憶曾貽爾詩叶園中八月蔬正肥時能惠我兩莖喫


天地為廬不假茆田園嵗稔詎徒勞試看徃古灌蔬者抱甕何曾羨桔橰


月華生彩正秋容丹桂香浮滴露濃無事野人清不寐坐看林外亂飛螢


有耳聞聲一似聾無容餘物動乎中心未必常如此贏得清煙便不同


籛氏之年未足誇誰云殤子壽些些爭如今日趙州老更接方來此喫茶


德雲常住妙高峯有意探尋轉不逢今日偶隨支遁侶相看時在翠微中


昔日見君顏色好今日見君君已老百年如在剎那間未知胎息能常保


新秋兩訪故維摩歸去連遭雨澤何先濕袈裟猶未曝更思拽杖撥雲過


雲鶴相依踵舊游洞流澄碧映高秋層崖高論霏玄雪疑是巖間石點頭


圍合千山與萬山中間祗許野僧閒堂堂大道無輪迹天地為門久不關


兀坐高軒雅趣多烟雲凝結滿松蘿忽聞隔塢林間犬白晝嘹嘹有客過


老去何須更掩關自慚無力走溪山白雲剛被秋風捲露出幽人閃爍間


浮生方及四旬五無論世間出世間獨憶杖藜曾伴我十年踏遍清涼山


大化真同水逝川前波方落後波連可憐多少白頭者猶恨無恒獨秉權


每欲談玄未作家口中先落數盤牙予今喜有當門齒只好留來咬爛


獨憶君家肥膩草白牛初見曾餐飽試問今年春信蚤不勤澆灌將無槁


上人曾不愧桃花新得扃扉意可嘉除却徑山曾指破徒令千古憶玄沙


見花悟道語紛紛天下雷音久不聞烏用別圖尋劍客閉門應更有靈雲


誰知圓悟與玄沙千百年來兩作家識得杲師親見處碧桃今日又開花


羨君有志繼靈雲一見桃花便閉門何用玄沙更饒舌從知迷悟本同根


四大合成原屬假走來都說是真身可憐遺得些金屑眯瞎世間多少人


自信蓮花從口發須知佛果在心修悟來物物原無己觸處頭頭是白牛


十方佛土一毛函未遂將伊作指南不識此中誰獨醒出頭天外顧毘嵐


了知心外元無土土外看來猶有心莫恣伯牙絃絕響子期初亦未知音


了知四大本來空一念回光總不容誰更喚南還作北為憐雲散月明中


我謂夢真真亦夢誰知真夢夢非真了知彼此俱非實常寂光中有幾人


此個分明不倚人無成無壞舊來均嗒言放下便無事歸併精神孰有身


萬物共吾原一體休云天地未同根堂堂大道無人走開闢已來誰閉門


大夢既惺誰作對拈來物物不思議野僧無故因人惑問着依然猶未知


此道分明不遠人惟人自遠覺疎親而今四海多商賈燕石非珍試贈君


幾度返觀親切矣豈知親切轉非真萬機休息誰當會此事從來罕得人


龍池愧我無功德長者何多此布金寄語吾徒為珉勒但存千古不磨心


山自青青水自流白雲終古恣遨遊道人一種忘懷處慣引疎風撼鐵牛


黑非文墨白非紙以妄遣妄俱不是舉未舉念兩重魔究竟何曾轉一字


大道只在目前萬物皆備於我秤槌本分是鐵杲日詎為螢火天生萬物與人人無一物與天到老不知慙愧忙忙走至黃泉迷者認南為北達者易西作東見處分明各別會意何嘗不同


寥寥廣莫野杳杳無何鄉偃蹇尚不礙逍遙亦豈妨太虛難比況露地空承當中有長髯子端居丈一方噎唏咄但恁麼信向歸休漫度量


誰云兩眼明反見瞳人不羨彼蘇學士深諳此最久試寫盤山真不用翻觔斗寥寥宇宙間摩詰是交友堪嗟末後句未會何曾有放汝歸去來唯聞獅子吼


佛本無形形唯我形佛本不有孰為形守佛本無生況有生辰我尚非我彼乃何人生既無生死亦非死最愍癡人競說夢事妄見有生妄見有死若無妄見孰是不是無衣道人所說如此

