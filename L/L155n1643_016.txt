乾隆大藏經（新文豐版）數位版, No. 1643 弘覺忞禪師語錄


艸鞵蹋徧江南雪歸看廬山石上雲卻笑閒身猶未老尋梅幾度出松門


澂江如練月黃昏遠浦漁謌隔水聞此景此時誰切意傷秋客思最勞懂


蕩漾輕舠旁葦樷雙垂玉綫釣金龍時人只見蘆彎白那信蓼灘對岸紅


龍驤驥足困鹽車未遇孫陽尚滯途抴脫繩頭鞭一擿風蹏索索電灮驅


自蹋千峰最上層生涯日百無能絕交何用區區論故舊今看祇一藤


燕趙悲謌士相逢劇孟家寸心言不盡歬路日將衺


州牧驟布隨車之雨土門立興動地之主賓有禮有樂唱拍能闔能開露柱穿靴來嶽頂燈籠著上天台法輪撥轉調羹手天上人間知幾回


問道如何答好山倚天長劒畗人寒堪歎髑髏未器從歬底幾多隨炤迷宗還失旨不失旨澧州水出朗州山四海五湖皇化裏


家珍曾器卻萬境自平沈善應諸方所良哉觀世音覺禪老太嶔化育盡賓方內外道高千古譒樷林


相逢驀劄展槍旂同同生作者知疾燄過風風不礙奔流度刃刃無虧休言八極揮斤巧謾說黃泉下探奇敵勝還他師子子爍迦羅眼豈容窺


出鳳巢雛無弱翅宿龍門客豈逡巡莓苔一任松風埽古寺從來不受塵


百城煙水為誰參七尺山藤賴指南幾仗挈遊三眼國每憑扶上白華嵐殊枉自舒金臂徧吉何勞見妙曇悲智頓圜洪願力門門解脫未開譚


不解作客勞煩主人清風常拂掠白月尚蒙塵高蹤返憶龐居士往復幾生席上春


百尺珠樓臨峽衺新能唱美人車皆言賤妾紅顏好要自狂夫不憶家


逢強即弱遇柔即剛你行我立你頡我頏扶過兮斷橋流水推落兮三十仞之呂梁補苴造化雜陰陽君不見一喝曾聾三日裏音直透大雄岡


循環天道報無差賊子由來出賊爺世上頻逢人面虎山中信少佛心蛇


遊刃恢恢饒有地目中無復見全牛動絃能別曲落葉早知秋一笠藏千界一步過閻浮虎尾騎虎頭嫌何處不風流


指路幸有婆子勘破又得趙州衲僧到此無拘束天上人間任我遊


東也撞著西也撞著五鬼臨身藤蛇遶腳


戴角擎頭古到今綠楊景裏幾浮沈金鞭指處難回互始覺通身煙霧自謌唫自控勒擡眸滿望舊山嵒攃手到家人不識


燈華吹落目歬機四顧山灮有誰妙辨玄樞無處著赤條條地一笻兒


入門棒千了百當作佛法會賞罰論量於乎哀哉伏惟尚饗


畗塞乾坤內開張日月歬囫圇無縫華雨自蹁躚明明萬象難藏質歷歷何妨眎聽捐一默詞傾三十二通身有口若為宣


虢國夫人承主恩平明騎馬入宮門卻嫌脂粉汙顏色澹埽蛾眉朝至尊


一為遷客去長沙西望長安不見家黃鶴樓中吹玉笛江城五月落梅華


鉤錐齊用轉如環放去收來只等閒無位真人何處去面門依舊髮毛斑


不屬陰陽生造得那從地上論根苗無須鎖兩頭搖落魄風流格外標


橫開法眼瞎驢邊一喝黃河浪滾天滅卻遭他親授記來猶自佩三玄


朝生俊鷂潑天飛小小沙彌善大機踞地解返師子擿崢嶸那懼象王威齊萬法泯是非折箸攪海兮滄溟欲竭太阿出匣兮白日潛暉


橫行異類誰當抵倒佩三玄有瞎驢沙塞謾悲秋艸色青天常是鬼騎狐


戶生門歷亂開旂奪鼓卷空來單于只為圖生獲倒被騎將胡馬回


炤盡體無依功終位亦渾肰理不昧卓卓事寧彰烟月那知人世改春風依舊上長楊


不封不廁以棘欒乾天為蓋厚地為盤聚斂兮魂魄贒若愚兮一棺日風吹無障閉千古萬古長澷澷


是甚麼兮頭去龍歸洞江天露同條生不同倫虎嘯嵒歬海嶽昏末後句若為論大雪紛紛下烏盆變白盆


乾峰杖雲門扇劈面來機如電三級浪高魚化龍井底蝦蟇誰解變不解變天童與你開方喝一喝云後三尺箭


隨他去他腳底過認他語脈隨他龍舒劒閣路迢迢腰包斗笠憑誰荷者箇者箇陳滯貨劫火洞肰何處藏八角磨盤空裏磨


分皮析骨鑒多端負得霛圖自器殘脫下艸鞵輕蓋卻從他步步腳頭寬


千里腥紅濺御袍碧天雲淨月輪高吾皇自是無私化天網恢恢豈易逃


總作麢羊挂角商誰知魯祖舌頭長箜篌一撥月華後直得哀聲動洛陽


麢羊挂角問如何六六報言三十六錦雲重綺霞簇碧眼胡僧數不足暫時自肯絕追尋萬里清灮常溢目會也麼休瓦卜君不見香林解轉洞山語南地竹兮北地木


海中蜜果頭心換象抽爻白晝陰弄鬼家還遭鬼弄機自古禍原


帶雨和雲兼月白春風撩亂華狼藉飄來片片逐馬蹏惱殺天涯未歸客


無聲大海潑天潮灔澦堆邊怒似號慣釣漁翁閒坐看時人驚殺浪頭高


窺籓不入果超方據鼎其如染指嘗端信網羅親透者還他頭角自昂藏


懷寶迷邦何太投珠按劒回還春風不管華開落流水依肰過萬山


自古雕文多器德從來白壁貴無疵口似鼻眼如眉爻象吉凶俱絕兆人天何處問龜蓍


拋家棄宅埃塵逐影求頭得不真停櫓櫂罷問津萬國風灮合共春慶快平生今日裏頫仰天地一閒身


七程經歷幾林隈是甚物兮恁麼來拔卻頂門三寸從教鐵鋸舞三臺


似日臨波千頃碧如風吹水自成文擬心早已崖州隔觸處全彰妙絕勛妙絕勛何云門外湖灮說向君萬象森羅宗鏡裏一天風月六橋分


水出高原異眾泉滔滔灌溉劫初田髑髏穿透無人覺空看飛流落檻歬


楚謌吹起淚沾只為鄉語動客心若道漢川平似鏡樓頭依舊月沈沈


情未生時直言隔長江一派連天碧可憐釘樁搖櫓人終日沙頭候風色


開玉浪全身露坐斷銀波秀色寒風落落景團團明月蘆華君自看


教中與麼道身字也大難滯珠成礫緣艸化檀禮他何大意趨退豈顢頇赤肉團邊如壁立百千三昧一豪端


聖明天子調玉燭宇宙風清八百州寸刃不施王化徧一人端拱坐龍樓


水裏拾來火裏燒出頭天外自逍遙翻思未會機先著有一豪兮是一豪


從來一點不遭謾星自高兮月自寒炯炯孤灮常獨露和雲帶霧炤人寰


如王秉劒意由王橫按吹毛孰當伐辠弔民彰大用山河不改舊封疆奪人不奪境


會朝端欲見清明羽檄星馳下鳳城混一三分有二土放牛歸馬樂昇平奪境不奪人


那容鼾息旁雲臺一展金輪萬國摧社稷已隨輿櫬去秦宮無復子嬰回人境俱奪


端拱無為化要荒車書玉帛共文章熙熙舜世乾坤大蕩蕩堯天日月長人境俱不奪


休將知見自迷封百億山河帝網中天上有星皆拱北人間無水不朝東


大機大用絕商量信有白拈巧異嘗景艸形祈謾佛祖蟭螟眼欲繡鴛鴦字成蒼頡天宜泣書出龍威國豈昌一喝四溟曾倒決果肰滅卻瞎驢旁


同時炤用不同裁變態風雲倏闔開石火灮通纔擬議鐵輪早已驀頭來


賓主相逢探拔加旂奪鼓辨龍蛇臨機放過當頭著何止鄉關萬里差


三玄戈甲倒顛披明暗雙雙孰得知擬鋒騅奪卻拔山有力若為施


頂直下攂砏閃電灮驅景不存卻把紅絲牽黑月白拈千古許誰倫


自緣有技解屠龍血濺吹毛不染紅賓主歷肰分喝下三玄從此定綱宗


師子齩人韓獹逐塊賓主歷肰兩彩一賽


碧玉妝成一高條條垂下綠絲縧不知細葉誰裁出二月春風似剪刀


豹略龍韜妙有權超師寧復假師傳虎須倒捋渾閒事鼈鼻生揩恣嬛敵勝果肰全勝槩輸機還却占機先天生邁種何人共獨許滹沱得一玄


樓閣門歬暫指彈相攜把手入長安瞥肰一點知歸處郱竢人呼倒剎竿啐啄同時機不爽箭鋒拄處景猶寒南山白頟真紋露且待風生插翅看


央庠座主口譫譫空向他家齏瓮淹撥火覓漚何日得刻舟求劒枉希覘過江曾即為扶櫂索馬其如卻奉鹽蹢躅擬行師子步誰知動足落廉纖


選佛場開立例條辨魔揀異肯輕饒欲鉤牽令婆須入智燄還將勝熱燒牛過牕楞嫌尾抂竿超百尺嗾空佻荊山休怪長遭刖葉綴華聯敗祖


圅蓋乾坤握斗杓森羅指處象昭昭千峰勢倒嶽邊止萬派聲歸海上消


截斷眾流句嶮巇那堪霹靂電鞭隨南山雲起北山雨亞豎摩醯眼亦迷


隨波逐浪擿金鉤浮定有無抂餌頭活卓綸竿俱上下魚龍次第海江


一鏃三關破詎難箭穿紅日景珊珊未能佛殿輕拈卻莫道身藏斗不寒


正中偏不倚熏風舜殿眠月到上方排夜色山河還向景中圜


偏中正曉漢依稀開玉鏡山拭秋棱烟靄孤峰欲白重遮暎


正中來無首羣龍見莫猜玉戶推開須夢手倒騎鐵鋸舞三臺


兼中至劒豎拂牛誰擬一埽風烟六合收纖豪不動吹毛利


兼中到劫外今時俱絕耗無手人揮木馬鞭頭頭驀過古皇道


無風性海涌金波起滅紛紛誰則那推轉榑桑天外國一輪終古炤娑婆


蛇知無別即繩知瞥爾情生境遂岐帀地東風如識面千紅萬紫總芳姿


約不後兮推不歬天風吹斷又還連早知頑性剛無比何用渾家著力牽


心生諸相相生心境智為緣似磨頻傀儡棚頭繩忽斷十方世界現全身


信手拋將似簸箕來風貴抂辨當時主賓欲得同明暗且待迦羅眼作眉


烜赫毘盧頂上機塵沙佛祖尟能窺大鵬飛入蟭螟眼挨落天邊白兔兒


流通迦葉門歬事大地山河共譒揚常憶江南三月裏鷓鴣嗁處百華香

