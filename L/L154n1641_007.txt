乾隆大藏經（新文豐版）數位版, No. 1641 大覺普濟能仁琇國師語錄


鼎立三峰勢插天嶺門雖闢白雲連飛鴻傳得人間信石壁難依過別川


隱居風範依然在說法堂前任草生莫謂門能閴寂從來此道少人行


澄江有山孰多僻敔山兩灣蒼翠積澄江有水孰多情敔山前後敔水平當年一身澹如水夜隨明月過深林化山擬作推蓬室扁舟乘興堪深入汝今為我先去住菴傍閒地多栽芋忘世情懷爾我同茅鐮鐵钁振先風得人不在門如市猶憶當年面壁翁


見道誰修道忘山好住山雪深巖屋老百衲一身閒


重巖之下茅屋耽耽有幽人兮雪立冰餐


好山如畫畫如山紅葉村村杖笠閒看到桃華成一笑再來雲外訪柴關


多年黃葉類形骸此日徘徊誰偶諧麻衣草履食接氣象骨崖前呼再來


千峰絕頂尖頭屋草薦柴牀火一爐三十年中無一事諸方何處覓潛夫


枝枝葉葉月疎疎密密風誰共蹋流水倚杖石橋東


星高月曉松雨滿衣西岡危坐嗒然忘歸


月浸千山冷風鳴萬木清一聲村外犬客路有人行


荒凉苔壁寺孤冷草堂人雨後舒長望泥虎迹新


廣修供養事如何百沸清泉上佛陀早色爭妍排闥入鶯啼古木梵音多


對鏡吾非昔捫懷志自新何林一枝別蔭我雪霜身


空階栢子落饑鳥入門來千尺危巖下梅花幾開


荒濶三千路高閒一萬人當年冰畔石遲我未歸身


澹蕩寒煙古木孤懸雪浪輕帆只在尋常行處杳然萬壑千嵒


一葉千谿水三盂六月霜逢人不舞棹高臥對斜陽


潛形餐栢實放目看梅花何處忘機客同來灌古畬


臨溪茅屋臨簷雞犬依依水國村虞夏平成風化永江南江北共林園


池上有小舟舟中虗胡牀我心久忘世愧未使世忘


水上舟如織人間事若蕉無為與無欲誰共我逍遙


寄形天地間飲食唯接氣翛然等個人明此澹泊意


松三長四短石臺七高八低坐來夕陽在歸去月落峰西


譬如木偶人鼓歇索亦住山僧動與靜請問諸露柱


正是千山紅葉時摩挲石壁好題詩百年嚼蠟能多味分取松根帶露葵


牀頭懸瀑布塔頂長苔衣一住不復入高寒到乃知


萬里晴空誰共三春花柳爭遊王孫醉眠芳草何似潄石枕流


我有蓮舟一葉沙城芥劫全收高歌唾壺擊破童稚出沒洪流


胸中無一事終日坐閒閒睡起摩挲腹山間與水間


登山造極步自此始有懷君子行遠本邇


山中有佳月宜人終夜看山中有好風解衣可盤桓泉鳴千嶂寂松靜一濤寒永日鳥相喚清秋蟲自紈解紫芝曲喬木在層巒活埋與斷壁千古仰金蘭時哉石梁雉雪飲且霞餐


年來漸覺精神復老去偏知日月閒飽飯安眠無一事椎鳴隨眾看秋山


山中流水寂無聲枯木生花別有春若箇到來知解絕紅爐分取萬年冰


面目分明徧界親偏於此地受恩深三更月下徊立恍是當年侍拂巾


松根時獨坐花雨不從栽憶昔別峰侍無言聲似雷


本是矜矜自了僧飽餐安寢別無能酬恩報祖雄明哲斗室焚香懷古人


一霜華半榻雲無求無喜亦無嗔三更對月開扉坐慚愧焚香侍立人


臥倚青山飯白雲谿聲鳥語共晨昏空庭有隙栽蘭蕙緘戶無蹊入怨恩


尋常入望驚殊絕何意全身住此中傳語巖棲木石侶時時放眼識雲松


一谿銀鳳玉龍騰想見霜華此得名步到上方忘藥石勞他從者請頻頻


枕流石上枕流臺到者教君悔晚來白鷺羣飛千磵雪洪鐘大扣萬山雷


花滿寒庭月滿林巡寮未半欲三更到門且莫掀簾入愛此樓前布水聲


交道江河下於公見古人素心千里月青目一山晴


澹黃微綠拂疏風到處垂楊適我慵覓得小舠子大一帆漂渺水雲中


愛柳無如我摩挲玩嵗年旅堂忘岑寂一適垂軒


風聲雨聲聲聲入耳花色草色色色幽妍


竹戶風清江入筵道吾一到至今傳逢塲竿木時思曳戀此華亭雪滿船菴名船子


接氣三盂粥消閒一縷香石牀黃葉襯何處得嚴霜


兩峰清拍肩雙谿寒共語中有一徑清昔人此遐舉


不問江南與江北枯藜為友笠為菴龍山半日登臨足又蹋春風去去憨


客夢秋山遠閒情黃葉深脚麻松下石過嶺覓禽音


栢庭霜夜月蘚屋夕陽風岑寂非人境犬聲東舍東


松崖罷聽得梅而樂孤立月庭旅影落落


蹋徧秋林步步霜麻衣草履自清狂逢人側彽徊立惆悵千峰華政黃


臨海渾無地潛谿却有邨蘿菴在空碧鐘動月為門


落落松根石蒼苔沒欲平江風吹木葉寒月漾波清


江流清日夜今古葉聲乾高臥石牕下一燈相對寒


山空水碧千指壁立摩挲布毛縫衣炊食


本是金峰苦行身芒鞵短拄舞還新漫教藩吾室指點泥丸光印人水滿蒲谿流夜月風生菊徑靜芳辰好來和我紫芝曲大小石頭正法輪


嗒焉忘言徙倚夜半皎皎毛髮月明九面


有一僊兮睡布被裏入被尋伊滿頭尿矢


扶起法堂拆却佛殿昔許爾聞今便眼見


方寸之生石柱底放華一葉覆徧大地


若欲我度親別無法可度死世間心當下同佛祖


修行在行不在說萬事應須猛割截者回似斬一握一斬一切俱了畢頂上圓光含十虗從今更不重埋沒非是山僧輕度親十載先師曾記莂剎那具足丈夫儀法名通光號悟徹不向他人行處行管教步步蓮華國通光先磬山親題法名


山月滿檐諸子侍立面黃者黃面黑者黑或撥爐或研墨汁眼明手快善知時節擬索枯膓青藜三十


萬年冰上久安居却向紅爐放雪飛到處逢人不相識瘦拳高枕自忘機


不是溈山舊住僧年來四十骨稜稜金峰峰下堪鋤石待個英靈剔祖燈


有芝東巖東風兩石為屋嵩壁平莫攀龍山高可逐


到處耕荒翻石笋今來坐月友寒烟半間老屋安親膝五合香粳努力煎


喬林花滿地晴瀬月當天題石貽來哲應同徹曉禪


雲開山突突霜重栢蒼蒼倚徙閒寂寒籬菊晚香


三長兩短此坐彼立當年有叟盆池欵客


架月峰前獨坐時寶峰塔在翠烟西有言枕筆吟難就山水蒼茫客自知


翠幢之下或坐或立惟有一閒長年眼碧


疑立海上峰春潮夜來急笑聲落層崖誰人和月拾


信宿金峰頂喜分半芋香荊溪一葦便拂袖意蒼茫


飯罷松根一榻清波濤萬頃屋頭聲年來滄海扁舟志起立千巖鳥碎鳴


星隨夕梵湧月為殘經留寒暑不到處松根六月秋


掃出綠雲徑送來銜日山黃花紅葉際杖笠道人閒


明月入窓三尺雪松風拂簟一天濤夜來有客中立不負嵩山折葦勞


愛此一牀月長年臥掩關先師案欲了破雪問家山


此君澹似我我冷此君知風雨應嫌癖落花坐不移


解學死心禪世居山谷里春風歸去來湘江流不已


松濤堆裏來松濤堆裏住北山松濤濶南山松濤聚境濶勞亦濶境聚閒亦聚不緣恩未酬誰肯舍此去


萬頃清風透碧紗西來一筏濟人賒同舟莫自拖泥水放下空拳指指斜


幻影歸草堂如臨秋水碧慈幃吾所依松竹吾所宅蕉葉入櫩櫳濃翠濕床席


愛山尤愛月芟竹亦芟松此夜西窓坐清光到曉風


老松一萬新竹百千竿題遍琅玕碧寒濤枕上看


無念常趺坐多閒時手書海棠開爛熳曳履步除


世間少得休心客我學休心休未能何意賢親有吾子雪齋遙對兩閒人


望見青山眼便開前生疑此坐禪來千巖絕壁知題石拂蘚披雲榻取回


未敢登山侍祖燈傍溪縛屋欲安僧大忘身世人來此看取懸崖千丈氷


情忘若草木志定素氷霜客悟芭蕉法叅同絕較量


愛雪尋廊步臨軒坐擁爐萬年冰畔客習氣未全除


洗澗水深石出裁溪月冷風高兩堂聊蔽風雨看取種竹栽桃


山影界天碧燈光在竹末誰來千仞巖伴我坐晨夕


枕間懸瀑布几上叠千山絕學忘機客耳流齒石閒


獨許空生親見聞滿前香色任縱橫人人不昧翁真面父子依依亘古今


寤寐泉聲三十年今來到處聽潺湲居山我不嫌風雨張葢看雲布水懸


樵出溪溪水坐平石石峰芒鞋徧四海應念此山中


禮取龍鬚大徹堂祖翁面目絕遮藏人來何處尋蹤跡滿六年枕上霜


滿堂明月光誰蹋太白霜坐客亦輕擲題詩破夜香


淡紅淺碧八九江村茆屋兩三間草履麻衣食接氣客到平分一味閑


新秋設藥石橄欖款羣賢苦澁眸雙烱坐深月滿筵


臥聽松風起啜茗粥短歌鼓腹庶幾知足


登高三日雨夜來誰有詩兩堂木石侶束篾歌紫芝


翠竹兩竿梅一梅開竹孕鳥懷春荒園曳杖日無事揀點生生此性情


千峰深處三間屋石壁誰人先養松半芋平分慰饑渴十年雪臥放疎慵


我是無能者人知我不能海天容浩蕩籬落任紛更莊笑蠻和觸諧稱鯤化鵬綱宗綜九鼎若箇振家聲


肺腸久與君相洽一旦相逢似故人正脉危微識法懼他年帶篾與君親

西來妙旨 五燈分繼 震動鏗鍧
厥惟臨濟 國師嗣法 三十一傳
金輪御曆 佛日中天 兜率親升
演說般若 光燭大千 聲施九野
應機而出 乘願以來 心光內發
樓閣門開 西江一吸 劈靣全體
布袋打失 凡情死 扁舟夜汎
水月明融 直入無見 爍破虛空
六坐道塲 大施正令 凡聖皈依
天龍恭敬 顯號榮名 自天之祐
開士何心 白雲出岫
天目高峰 上摩穹碧 師錫振飛
祖生色 寶臺珠網 彈指立成
隨順世間 何經何營 蘧廬終宿
曳杖江口 起滅空幻 我尚不有
坐脫淮上 遊戲自如 死生者誰
隱現在吾 六十二年 悄然無事
居士勒銘 僅有半字


