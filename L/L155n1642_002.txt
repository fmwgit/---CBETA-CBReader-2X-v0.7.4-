乾隆大藏經（新文豐版）數位版, No. 1642 明道正覺森禪師語錄


坐深梅氣斷還續柳眼開時枯榦禿寒鳬猶傍南塘宿速速蛇珠在口鱉珠在足魚珠在眼蚌珠在腹毘婆尸佛毘婆尸佛


月上起日日上起時作寒作熱太嵗不利一刀兩叚斬却貓兒彈指一下百無禁忌


江東村個個出來稱大官四五月間天大旱掀起方巾舐粥盤


和和和東西幾何南北幾何歸去歸去免風免雨耕耨以時實我倉


雪峰拈起柱杖雲門問着便打慈翁即不然忽遇上上人來時如何但云去汝非其人


鰲身映天黑魚目射江紅鄉樹扶桑外主人孤島中


人人有個生緣國清寺裏豐干日裡隨緣作夢夜來騎虎看山


我手何似佛手拾得放下苕菷串頭茄子帶糟寒山呵呵拍手


我脚何似驢脚踢起天昏地黑雖然用處無多也勝寶應四喝


秦時轢鑽莫道無希罕如今古廟前好似延賓館


轔轔車甲馬蕭蕭路上行人弓在腰四顧寥寥雲影斷一輪紅日正昭昭

