乾隆大藏經（新文豐版）數位版, No. 1652 明覺聰禪師語錄


自笑行蹤野鶴如乃尋青嶂結茅廬深鋤僻地堪栽竹寬縛疎籬好種蔬心路絕時休覔道玄關透脫勝看書有人來問居山意盡把家私說向渠


住山真趣道高標猶勝陶公懶折腰旋拾毛縫破衲謾裁兔角挂單瓢古今空住忘賓主南北無隣有鹿樵月照蘿龕清獨坐一爐栢子案頭燒


青嶂綠蘿並古松三間茅屋白雲封砂鍋壘石煑新月紙帳疎窓禦晚風無事心懷常灑落有為鬼計被羅籠浮生多少奇男子開眼堂堂失主公


搆箇茅菴遠市塵四圍松竹自為隣提籃深塢搜籩笋持钁開園種野芹荷葉雲衣堪禦冷松花月餅早嘗新城隍那及居山好得意安然道亦親


杖笠飄飄出帝都買將小艇置瓶盂柳堤邀月陪詩興花浦停橈聽鷓鴣晦跡一身輕似葉忘名四海樂如鳬世間萬事俱休問船子中峰可共途


忽承名菓惠空齋對此深慚汗滿腮上品却非人世有異香端的自天來


靈禽業重難迯避飛海騰空盡網來幸遇聖恩功德普此番放去脫輪廻


同住禁林將有年而今分袂意茫然老來辭闕思幽隱拄杖挑雲入錦巔


治水疎通得禹工曹源一滴潑天空若能啟口都吸盡始信龐公鼻孔同


有念歸無念即空觀心寂照却迷踪一機撥著火星現迸破虛空湧日紅


見處超然獨露身素心無繫逈根塵靈源徹底明如鏡海印重光山色新


涵虛湛寂性圓明學佛如初一念成金骨天然非鑄就頓超生死劫空城


振濟川流鐵壁通要知靈脉湛源泓若能吸盡西江水扶起龐公古道風


無位真人在目前臨機造次莫茫然若知向上出身路佛法無多不值錢


文華偉象長英公天地根生與爾同向此靈瑩算得徹直超三際契真宗


靈源法雨潤無私普利羣機洽帝都淨戒宏傳為範則精嚴無犯德何孤


久扣禪門佛祖關幾番來問用心叅吾宗賴汝相扶起秋桂清輝映碧潭


逈出塵埃品自殊眾芳林裏却如孤丹心唯向日邊轉感得天風著意扶


禪衣惠我過隆冬竹榻蒙頭禦雪風年老畏寒真受用坐來不覺五更鐘


昨住皇宮碧玉殿今居崖洞白雲窩消融萬慮全無事每日閒閒打睡多


承恩三詔住瓊殿爭似山居石洞房別是一番風景趣麄衣淡飯味偏長


正體圓明本性空六門出入任西東何妨妙運搬柴水只要當人識主公


火爐古鏡濶無多公案兩重急透過坐臥經行常管待玄關踢脫出娑婆


自家一座紫蓮臺觸著鋒芒眼豁開六念門頭都打脫渾身即是古如來


庭前丹桂正芬芳况有台星在畫堂閒把青藜著青史蟠桃九熟待君嘗


忠直仁慈是道塲宿承記莂作金湯高沙別業今雖隱尚有清名布大方


難兄難弟越尋常竭力殷勤事北堂割股燃身何足道直須親見本爺孃


繼濟英風棒喝親揮開天地絕纖塵維揚一足關難過猶勝馬駒踏殺人


經遊蓮社古巖阿極目廬峰峻秀多親到遠公送客處相傳三笑虎溪過


大法明時萬法明從來千聖共途行臨機眼目須端的濟上英風可繼承


萬法歸一歸何處石女三更繡露柱默地時時著眼看毫端覷破超調御


果是靈峰記莂人而今斷不昧前因吹毛寶劍輕提起大地山河一斬新


老年晦跡在書林日望都門絕雁音一句無私遙致囑時危切莫下青岑


遙望京師路八千想來學道更心堅數年已別參商濶一偈馳來問眾贒


智劍洪機大辨才通身手眼揭天開單提一句相分付倒嶽傾湫劈面來


個事洞明本現前臨機大用掃廉纖頂門一句相分付他日吾宗頼與傳


一鉢千家飯一盤淡苦虀若喫同此住不喫任東西


丹桂根原在月中一枝今已映簾紅童真若也能明道壽比河沙算莫窮


出家兩字豈常尋學佛應須苦行深為法忘軀雖可證還期究取本來心


圓明普現徹心宗奕葉相承繼濟風棒喝臨機全體用當陽縱奪據天中


同喫莖虀已數年桶篐嚗處見青天將來唱道為綱領殺活臨機貴現前


職侍巾瓶有數年逢原左右學心堅三呼三應元無事祗要當人識本源


祥雲垂殿擁仙官匣裏龍光射斗寒况欲調羹真敏手沙盆共掇竟無難


碧潭虛湛印金盆碎玉清音濯兔魂天籟松濤堪好聽危樓靜夜似箎塤


錦岫珠林古畫屏山晴鳥語悅人心溪聲咽石風清耳晝夜鏗鏘不斷音


七級浮屠聳碧空盤層星月遶西東團團孤影千山現卓立功臣山錦封


寶鏡當空試眼看盈虛名邈詎相瞞雲開獨露大圓象今古光輝奪夜寒


門徑喬松垂翠陰夜來月影亂篩金鶴翻珠露衲衣冷紫綬秦封華蓋欽


鐵壁銀山雷劈破中流月映水光茫漁樵對荅歌聲徹隔岸村烟送夕陽


長虹高駕兩崖邊波底遊龍影躍然遠筏急流施好手一篙撑破水中天


紫陌喬林綴翠香流陰殿角蔭炎凉靈鴉遠哺歸投宿日落峰頭帶月翔


金山擁翠壓羣峰名震江南古道風獨踞中流分兩岸千山萬派盡朝宗


索汝犀牛破扇子要明去處眼如瞽湛然虛寂體如如動著蟭螟吞石虎


慧眼圓明展大機金剛正體破羣迷從來不落花甲子戒德巍巍佛祖齊


重重紙褁肛藏烟觸著無明火噴天地一聲全體碎恍如雷響震山川


驢腮馬嘴吞諸方鼻孔遼天絕覆藏一日三思無別念束腰篾解要檀郎


智辨龍蛇展大機莫存知解涉離微掀翻海嶽遼空去擊水鵬摶徧界飛


潤腠佼膚血氣充移山煑海壯豪雄此生不念彌陀佛業債隨身死苦空


一生創業受波奔老覺多情愛子孫自把彌陀如子想必生淨域品為尊


貪心恣意染沉疴受苦無人替汝何若念彌陀如不退直超苦海出娑婆


蝸名蠅利算無窮教念彌陀不得工一息不來隨業去分贓冤債鬼西東


人生五濁苦千般謾把琵琶月下彈時想彌陀精進念頓超塵剎樂邦安


能觀諸法相所矚對前塵觸處知分析隔窓不見人


毛頭輕撥轉心空天眼通舉目觀塵剎乾坤掌握中


慧目明如鏡觀諸法性空能明佛祖病寂照契心宗


頂正法眼異目頓超宗覷破千差旨慧命永流通


佛眼超三際了明最上乘髻珠如日耀普照利羣生


栴檀林裏懶優游疎拙何堪與世儔兩手扶犁深過膝鐵牛耕破萬峰頭


金梁跨海非常木拄地撑天必大材報道東君如有意一齊吹入我門來


向上玄機不二門直須透脫始超倫腳跟歷落無絲繫佛祖從教一口吞


單提一句問知音白棒當頭直指心撒手懸崖歸去也路逢活虎要生擒


大根猛利直超羣異目明宗孰比倫智辨英才匡佛祖氣雄剎海一毛吞


華峰頂上有經臺此日登臨曙色開遙憶昔人功行重至今石不上莓苔


一虹雄跨兩山巔萬仞凌空掛玉簾五百高流橋上過脚跟底下絕塵纖


上林降旨鳳啣來自愧何緣到九垓如此疎慵何所重聖明端不棄樗材


一條楖栗撑天地掃盡邪魔野干踪涉水登山兼頼汝鉗鎚衲子悟心宗


佐佛如同常輔國忠心在簡道心堅全身已作擎天柱傑立時時在御前


翠竹森森即佛心能持節操是高人若明至理無生意了却凡心始出塵


實究真叅是上乘直須頓悟本來人丈夫若負出家志大海金鱗被陸沉


叅禪好似咬生鐵咬去咬來要念切拶破蟭螟銅眼睛泥牛頸上迸出血


機契超然逈絕依宗風深究自心歸初叅相見竹公也四喝承當便揮


臨濟綱宗正脉長後生可畏便承當全提鐵面輕翻轉白棒一條滅祖殃


點不加文任所之還須踏倒自無疑威音那畔能明了始信宗門也大奇


佛祖機緣作指南百千公案令人叅莫將祖意亂分解剖露圓成落二三


三應凡身性不迷投胎出世自家知不題詩句石頭上誰識牧童即是伊


承當護法大丈夫須明心地作良圖今朝分付吾徒也珍重保持德不孤


無縫塔樣越尖新好手僧繇畫不成若有作家知此意玉樓安隱法王身


入哲超羣大丈夫明心見性絕疑狐全機殺活巨靈手臨濟宗風賴爾扶

