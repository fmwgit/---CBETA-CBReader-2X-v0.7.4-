乾隆大藏經（新文豐版）數位版, No. 1638 雪嶠信禪師語錄(第7卷-第10卷)


為憐苦口舌頭乾滾出木毬與眾看活卓卓月團團賺殺兒孫炭裏眠


秤錘出汁砂出油托地酬他放亦輕打我活人機三千里外冷雲歸言中有響會不會孔子周流著布衣


雲出青山鳥出林三條篾縛換腰金輕烟一帶蘇堤柳盡是當年不了心


東邊不了西邊討看這風顛情太勞搖得手酸欲歇去棺材空裏笑魔高


蘆花江底去來鴈蓼葉渡頭上下天賔主不隨爻象變吉凶豈落劫初前


北斗藏身意若何長江水接白雲坡兒孫多少不怜悧抱櫓搖椿也大差


老母城東亦丈夫眼睛清冷絕誵訛三千里外相逢著不是當年這老胡莫謂似月中無影休辜負若向空王殿上行跟斬斷誰回互


一指驚心萬指寒鯉魚插翅挂黃冠至今山上洪波滾滌淨蓬塵井底寬竹響燈沉疎影夜猿啼山月上欄杆


塔示全身聊有蹤堆堆土石畧遮風三更五夜山頭月聽取龍吟古寺鐘無上老知也未唐時直至今這箇性靈原不異日與風吹滄海桑田何可據劫火洞然燒大地總成是活計


聲色元來是甚麼春風花鳥雜笙歌仙郎去後鴛鴦散只見枝頭蜂蝶多死得好祭文讀罷為之笑全身塔塟五峰雲寒夕何人遣風掃也非猾也非狡盡屬人家園地了塗毒鼓聲振野郊山前山後成荒草


舌似蓮花遍界香掬將雲氣裏寒霜生來眼目天然異不屬娥眉對鏡莊山谷風雷乳虎面湘江星月道人腸一雙辣手難相似縱使惺惺且覆藏


獨脚香嚴鎻萬重重重錦繡白雲封個中子母元無命碎啄之機也太聾錯不錯含元殿裏黃金索假饒牙爪利如錐早落香嚴并鍍鑠張商英東林覺冬印子砒霜惡死馬醫來活似猊千古無人敢動著


黃州惠州瓊州去去來來獨偶剛得一根秤子喝下還是空手落落拓拓一生妙在舌頭會摟作萬古之斯文同秋風之抖擻儼似石布袋狼藉不用苕帚更問如何若何不會說禪只會喫肉吞酒


鷄鳴時刻報君知水到渠成月上枝豈是尋常心可擬言詮安得契無為


雲門顧鑒咦六六三十六有米便煑飯沒米便煑粥得得得養家方子須明白


寥寥行來月似盤千峰秋白葉將寬北窗無物誰能惜南畝多雲我獨看谿徑慣飛猿捉果池塘引步兔尋餐不妨問答非千古一任花雨露寒多少耕人不插田一般把箸度浮年青眉漫鎻閑愁緒綠袖偏臨媚景川雛雀怕飛枝尚遠蒼龍斂翅月同眠掩然無事燈初續投寺秋雲亦豎拳忙忙促促曉春耕半節簑衣蘸水明踏渚鷺鷥擬雪色歌花鸚鵡風晴篇章石上鋪烟嫩律調林邊開錦英最快牧童牛不管索頭無恙任縱橫


離中虛坎中滿兊上缺巽下斷是甚麼章句忠清里巷馬回子諸人還會麼休休三十六條花柳巷向來曾不禁人行


日風吹這趙州祖師渾不在鈎頭西來大意前栢欲得相親更上樓


說個空王佛即差何堪舉拂更拈花六門晝夜白毫現日日眾生常在家


問處疎寒答處親莫教扭捏昔時人牛頭山上啣花鳥換却羽毛不呌春貧徹骨冷如氷雲在青山水在瓶虎踪狼跡如何也白澤之圖孰可盟


漁郎船子兩頭穿逆順風波總不前討個火來炊飯喫荻花叢裏滿天烟


飽飡胡餅更由誰獨我山居常不炊自喫那些鐵橛子問雲問水孰追隨


威音那畔不知名猶若千江孤月行擬議四山光影亂照人肝膽不分明


竹篦拈來用得親曹家女子屬他人柳眼暖春三月兩個黃鸝相對陳紅粉鬂紫羅牀十分恩愛醉牙觴鴛鴦飛入翠微裏鳳閣龍樓遶建章


舌根落落送嘉聲香谷春枝朵朵橫亂插山頭紅白鬂平分水面淡濃情南柯夢覺人何在北騎征忘身未名自是法昌閒不徹楊花襲襲逐君行


玉帶垂垂束紫腰一天風靜落孤鵰雲山綻衲何長短輸與春堤嘶柳驕


變化魚龍水不知聖凡名字孰為施眉毛生在眼睛下捉個麒麟當馬騎問佛法莫狐疑現成公案破窗籬一年三百六十日日日春風動竹枝


身平價平無礙光明處身空洞居界無城千載風骨萬世嘉名僧充道士絕戶絕丁皮衣鶴氅何重何輕如夢如幻赤體虛靈妙哉至德鱉瞎龜盲頌之若謗天明五更


不是冤家不聚頭偷營刼寨溷緇流狸奴白牯無靈性引得王郎特地愁


佛自無言何有聲作驢作馬不多爭一團白月潭中現處處秋光照夜明


秋風颼颼何太凉從來不識個中郎同門出入年來事賃屋那曾著地方彷彿示人名是主依俙當體假為鄉欲知端的歸家路耳朵頭毛五蘊香


囉囉哩哩唱田歌曠刼許誰薦得麼梳影草萊翻白畫潑空烟雨冷青蓑分明花在春枝上花落香寒春色過琴瑟無音言語正尋行數墨病何多


括地西風劈面吹君家何必苦追隨東山水上如何會笑指雲門妙絕詞


掃地潑水相公來陳年苕帚白花開無端拈在春籬上天曉黃鸝呌幾回


仰山小釋迦東寺老古錐如牛飲澗泉上下嘴對嘴明珠撤出太多又道無言可對小釋迦善言語此情惟有當行知千載無人敢相許


錫杖搖搖在路途隨風墜落葛藤窠天涯渺漠何時到莫去山前作野狐


問處深深湛若秋金針引月過長流針鋒不損月中水境色安窺頂上眸君不見作家手宗眼清明六不收今古嫡傳誰敢擬赤斑蛇唼海中漚


因甚麼得到與麼地觸著雲門痛癢處含淚未乾恨未止低頭已一簾風月許誰知至今遺痕在江湖閃爍紅旗顧鑑咦


興化老太無端佛法人情兩俱到輕把幞頭彈一指昔來痕跡未曾消舊幞頭說向帝王價不高


幻擬無根同海雲浮沉冉冉孰為捫一刀兩叚春風裡千古半林明月痕夙債希成談白血全身拋出示王孫癡兒臂墮延七夕永刼沙汀飛冷魂休將此地較疎親遊戲塲中偶似人白乳染成銀芍藥香流莫問去來身


夙業難違要明剖一刀兩叚獅子吼甚渠風雨月行空這叚因緣非爾偶白乳升天數尺餘還他墮地一隻手


凌行婆郎君女拈却浮盃無剩語翛然異類中行去何似猫兒捉老鼠老漢浮盃悟不真還須趙老相幇舉


生出從前不作家怕人相見怕人誇夜行風亂青雲天曉露含白荳花處處綠楊堪繫馬山山黑月不飛鴉可憐直疾鬼無足驛路凄凄芳草嗟


牡丹花下睡猫兒答得依俙絕妙辭梅綻石邊煙潑眼荻開江上月斜披拋梭女子夜成錦把釣漁郎曉不知秋到家家簾幕雨人人悉見草安疑


青蓮臺上老金仙接引眾生不論年必也慈悲癡眷屬娑婆摶作四禪天


林下長開佛面花子規呌血數珠斜耳邊多少閒題目賺煞春風不到家


日日飛忙似蜜蜂何時疑徹五陰空方纔拈得金剛子又有人來覓相公


秋來亭臺柿葉紅朝朝顏色不相同黑風忽地牀頭起淨土如何去得通


傍閣芙蓉蘸水時誰人識得兩莖眉牕開面面彌陀佛不把閒心更著疑


日輪西涌五更初冷照池塘十萬魚未合吾師懸鼓觀希奇別出一行書


彌陀六字鳥空啼鼓翼隨羣欲往西莫待好花春雨過十分香氣蘸新泥


念佛如何行路人白雲渺渺一孤身彌陀不在蓮華土賺我光陰十萬程


自性彌陀絕主賔山花浪暖柳枝新不勞更用之乎者覿面無非西土人


垂手噓噓已較多蒼龍未必混長波堪憐癡愛閻浮地不肯回頭可奈何


香檻殷殷樹裏開松枝瀲灔滿樓臺不知箇是全身佛只管忉忉舌上裁


月明秋夜坐禪時香動黃昏靜若思收拾漫歸殘屋下蓮華開遍好題詩


珊瑚枝掛弱犀牛苦海揚波難盡頭咬啐一團空界月與君把手入層樓


追思父母未生前痛徹心頭得幾年面目昨來遭毒手一腔熱血葬青蓮


結根深種死生關彷彿安能五欲殘盡道工夫難下手不知日坐鐵圍山


古人有語極相投莫與兒孫作馬牛撒手懸崖歸淨土任他滄海變荒丘


觀成十六佛無生平地風波問丙丁情盡六門都不照江山朵朵月空明


瑤枝風撼水文章一瓣花飛蓮子香孤露竟無人在上樂邦慈母越悲傷


梅枝鵲誦柳枝詩呼爾歸來未較遲我欲娑婆多住住他年皓首是佳期


溪上行歌杖紫藤落花沒膝呌黃鶯春池無月空撈漉早叩蓮邦題姓名


惡境交加鼓業風何曾汙染得虛空家鄉田地如天穩不著閒愁方寸中


甲子山居澹石翁鑿池種月待秋風松牕白晝彌陀佛抱枕無眠憶遠公


玉靜草堂喬木隣短墻梅綻刼初春雖然不似蓮華土拒絕人間萬斛塵


築堤原為晚山烟搆屋還須三兩椽衲破扯開荷葉補西方莫厭我廉纖


蹋遍秋山拋杖藜崚崚澹石絕攀躋人情若道閻浮苦誰箇男兒不念西


新藕花開月上女敗荷葉爛紫袈裟鷺鷥撞破蘆花雪天樂吹來處士家


晴峰古木獻花巖白兔時同野鹿叅爆竹聲中明指示眼前瓦礫總優曇


一二三四五六七一心不亂徃生西佛言說得雖容易動步通身入淤泥


行船分付把梢婆須識長河逆順波只怕順風吹過火轉來不得逆風多


布地金沙一坦平毫無銅鐵貢高名仕人欲見彌陀佛先把毒蛇空聚明


門竟日對江開望斷春雲人不來薦取自家親徹旨畫眉丞相下樓臺


與君法則鼓真風撇去頑然念苦空彈指揭開千佛面白花影裏樹重重


西方可去芒鞋滑東土無依慾火紅爛劫燒舍女痛心莫恨夜叉頭


青堆裏一聲佛萬劫死生火上氷功德池空含日月數枝香嫩白雲蒸


曉煙堤上柳精神垂示迷魂出暗塵多少闡提邊塞死馬蹄遙送斷腸人


癡愚不解唯心土離此唯心別有麼每日普光明殿裏搬柴運水古彌陀


欲醉黃昏合兩眸吞殘精氣粉骷髏荒郊壘壘添新土多是少年人骨頭


我慢山高業障馳難為心地道相期使君放下無明窟便是那邊阿耨池


善法堂中議聖流凄凉雙徑祖燈秋衲僧棒喝何如用直接西來最上頭


雪覆千山白馬蹄揚鞭歸去日蹉西兒號女哭冤家別行忽驚鸚鵡啼


少婦樓頭思正濃梳烟楊柳細東風王孫是處迷歸路曾寄家書幾萬封


佛樹扶疎接鈍機葛藤活活練荊扉明年了得三椿事便可身輕同鶴飛


善法堂前議聖流南泉牧得一頭牛欲將騎往西方去唯恐西方不肯


善法堂中拜冕旒百千天子盡風流人間罪福分明舉不落空王簿上收


佛言利智法王臣獨一無師自悟人星宿刼中何者是桃紅李白示全身


娑婆無苦苦娑婆果得婆伽益更多煩惱破時婆亦殞涅槃深義遍婆娑


嗟乎昔日頂生王七寶嚴身心尚狂不若水邊窮衲子坐禪無力念西方


利養娑婆應有期百年快活剎那時渾身煆得如生鐵只恐幽添馬皮

