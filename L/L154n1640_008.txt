乾隆大藏經（新文豐版）數位版, No. 1640 密雲悟禪師語錄


要吞便吞要吐便吐投子投子圓前圓後


投子布出漫天網雪峰走入伊圈套當時一徑轉身行却使投子也疑我


捏聚成形人競觀仰山指示有來端要知逾過此色者暜請諸人試自看


迷悟都來第二頭箇中惟悟可為儔若還一息不悟觸境依前隨事流


興化與三聖一出一不出君不見寒山拾得無處藏只為豐干太饒舌


無著當年去五臺偶遇文殊接話陪前後三三多少數算來忽覺笑顏開


有問冬來意京中出大黃若人吞下肚屙淨一條腸


壁立千仞赤肉團作家相見面相看分明太殺分明甚不是其人吐氣難


楚王城畔水東流逐色隨聲那得休若也英靈出類者腰纏騎鶴上揚州


托出門來是甚麼低頭歸去重註脚末後句別無奇指點師僧不識伊同條生也不同死彼此雙雙奉不知奉不知為不當頭劈脊揮


日用無非是本身隨聲逐色不相親覿面指呼猶不薦今古何嘗有二人


牕就日日就牕不認物便認覿面喚醒無別事頓然獨脫好歸房


本無名與狀雕琢便成文直下猛提取用去自超羣


日日是好日何處辨端的曝得老韶陽是甚乾屎橛


日裏看山夜間打眠西來祖意十萬八千


相罵饒你接嘴相唾饒你潑水若是雲門餬餅切忌齩他滋味


不問維摩念甚經雲居徹底老婆心其間些子誵譌處多少行人認識神


何必不必兩人平出覿面當機攔顋劈脊


井覷驢驢覷井珍重行人休認影龐公叅見馬大師一口吸却西江盡


子歸就父父全不顧彼此兩忘浩然獨步


有句無句如藤倚樹雙手劈開全身獨露樹倒藤枯句歸何處大笑呵呵正好面唾


不生一念還有過焦尾大蟲當面坐問著韶陽老古錐須彌山子來遮我


殺佛殺祖雲門露機輪絕處難回互文殊握劍逼如來盡法無民誰解顧


西來祖意坐久成勞神光不會立雪齊腰


如何是佛麻三斤洞山渾是一團筋說與世間人不信無言童子笑欣欣


滴水還將滴水醻分明非馬亦非牛可憐逐浪隨流者不見天台暗點頭


杖林山下竹筋鞭拈起元來手指尖放下莫嫌無覓處通身枝節自天然


蹋著秤鎚硬似銕啞子得夢向誰說淨名杜口於毘耶釋迦掩室於摩竭


未出已出當面不識直指曲譚蓮華荷葉


青絹扇子足風涼汾州用處不尋常龍袖拂開全體現萬象明明絕覆藏


水出高源迥異流五湖四海不同儔滔滔流向人間去罕遇親曾到地頭


長水如是問瑯琊如是畣清淨本然云何忽生山河大地


鋸解秤錘直截單提若人不會別喚沙彌


巨海垂香餌漫天布網羅從他吞跳者我只笑呵呵


不用求真唯須息見如何若何攔顋劈面


說有道無徒費力現身無語較些些鵓鳩嘴也鵓鳩唬百怪千妖總一家


因何喚作手舉起便知有若也自顢頇徒勞開嘴口


從來佛法無多盡力當胷一拳頓令凡胎俗骨便成大覺金僊


盡力道不得底句不在天台定南嶽蹋穿草履歸來自笑錯下註脚


正法眼藏破砂盆盖覆乾坤海嶽昏從上家私狼籍下代代兒孫一口吞


如何是佛爛東瓜笑倒樷林老作家白鷺下田千點雪黃鸝上樹一枝花


正當與麼時驗賊不驗賊可憐者漢子將謂別商量


正中偏一棒當頭絕謂言直指分明人不會逐語生情墮正偏


偏中正一棒當頭全正令若人不會更尋思蹉過自家窮性命


正中來棒下無生擊處開離相離名全體現縱橫任運出塵埃


兼中至一棒當頭沒迴避自古當仁不讓人臨機各各全意氣


兼中到一棒當頭絕素皂任運相將只麼行誰更昏昏炭裏坐


十智同真面目全行人不薦可生憐故將條棒當頭打直指同真與要玄


從來氣格自生然無位真人面目全若也有人來問我當胷劈脊祗麤拳


分身兩處看圜通無畔縱設萬般名難離者箇漢


海底泥牛銜月走空中木馬怒雷驀然跳上脊梁騎拍手呵呵笑破口


嵒前石虎抱兒眠日炙風吹知幾年忽覺然聲振地翻身直過九重天


銕蛇鑽入金剛眼一念回光即便見見得分明沒兩人依舊從前本來面


崑崙騎象鷺鷥牽約不後兮推不前直下須明無異旨莫隨言語亂鑽研


東土西方本無窠臼安住其中號無量壽為引眾生伸出隻手誰知倒致人生情竇爭似老僧攔顋劈口


六年苦行畢竟何為打失兩眼拾得雙眉若人欲識山中事觀著容顏應好知


文殊大智利師兒親踞地過去七佛師即今誰弟子輩輩大丈夫自有衝天志


菩薩曾有言無剎不現身入山與出山何曾有兩人須知三十二彼此總同倫但肯回光看實印本無文


大悲菩薩真大悲所以現出多雙手非為圖自顯神通只要諸人各知有


聞道單傳直指風自家不識復何宗祗為渡江乘一葦至今人錯道神通


當頭一掌永絕伎倆跳出圈繢天下牓樣師子將兒絕後隨一任橫行於海上


老和尚沒窠臼贊莫及罵奚醜所以不肖兒一句也沒有


藹藹株松堆堆塊石端坐蒲團人天莫測爾我皆承嗣豈堪為法則那箇男兒不丈夫阿誰賴者禿老賊咄


湛然湛然講經說禪誰知此老初未嘗言欲識真實面目儼然


不識好惡不分皂白人若問著當頭便楔無法與人那來賸迹如是為人何有知識且道阿誰密雲老賊


描不成兮畫不就贊何益兮毀何及從來千聖不能識一切時人妄擬測一條白棒唯直指所以千古為摽格


要我寫兩句誰知一字無有眼解睜眎有口却盧都手握骨律棒問著打頭顱為甚如此千峰勢到嶽邊止萬派聲歸海上除


者箇阿獃不辨是非拈條白棒不分彼此恁麼為人惡聲滿地萬如萬如描他爭底一火焚之免及相累


者箇阿獃真阿獃一味一生自勉強據箇單傳直指人徹骨徹髓一條棒天下那有者等善知識不顧諸方嫌與謗咄


者老漢只可看不可判拈條棒子當頭打一一鼻頭穿一貫正眼從來廓頂門歷歷緜緜續不亂


咄哉者禿有眼如盲有口若啞手拈條棒問著便打不知落處問取林野


咄哉者禿漢處處沒留戀只者也須送火中兔占禹門古禪院


居士寫我像乞我還自題毀且自不肯贊亦豈自宜言語道自斷心行亦無為故拈一條棒當頭直指伊


有身自有住處有口自解說話是乃人之牓樣不必老僧張挂


咄哉邨僧覿面無情一條白棒打人自惺


朝朝禮拜夜夜燒香正當日中影短形長忽若會得覿體全彰


可憐者箇癡和尚不見人我是非相故據條棒直指人問來一味當頭杖孫居士高著眼面上無瞋真供養將此深心奉塵剎滿目看時誰異樣


者老癡子不願上堂豈肯上紙君不見龐居士不與萬法以為侶馬大師一口吸盡西江水


自家面目自家題自家意思自家知自家書在自頭上不知人道我何為


高山流水長松下倒茗吹爐誰不樂默想世間人罕知唯有青天紅日爍


明極看來無實法闇元識盡少人知驀然明暗都翻轉脫體全身奮振威


某甲分明沒啟關通身無處覓忙閒也無門進無門出只麼堂堂任運間


未悟頭頭欲息機悟來息息露全機有人來問菴中主向道門開對水西


生也如是死也如是死死生生如是如是


來是誰來去是誰去吾與正之非是言句


聞去聞聲聞是妄返聞聞性也為權豁然聲性都翻却兩耳門開向兩邊


行到山窮水際時偶然句得半聯詩滿口向人言不盡謾將東海作書池


華事紛紛春盡頭杖藜隨意且悠遊謝辭檀越何方去萬里天涯一步收


莫徐妄想莫求真凡聖都廬祗一塵信脚便行輕趯破了然無事自人


野老欲吟詩偶得天機趣忽聞簷雨聲滴滴驚人句


自得忘機趣詩成不假言松風宣雅韻澗水吐清聯我本無心聽伊何到耳傳只因吾獨惺物物皆靈然


千里同風事何緣歎別離道人行履處了了當如斯月落樹無影風清雲不馳去來一片地任運復誰之


扶笻直上到峰巔破衲和雲就石眠睡到不知紅日落醒來搔首問青天


策杖出幽行興來身也輕虎哮山欲動鳥起樹猶驚菊新霜艶秋深古木清殷勤末後句衲破戒珠呈


世間何物更堪憐惟有白雲在處閒來去高祗曾不礙了無痕迹落谿山


山中行沒途程常獨步了無生


山中住無來去莫動著中心樹


山中坐淨嬴嬴微風吹白雲裏


山中臥非懶墮有人問拳打倒


乾坤一箇故茅廬極目寥寥四壁虛但識此身為住計了無歸路自如如


一卷經看曾未了不知日已墜西冥悠然獨坐無人會掀起松牕待月明


野老棲遲處烟嵐作布裘雲開嶽露頂風鼓樹搖頭徑僻苔封砌谿深草覆流年無客訪道日與鹿為儔


策杖乘幽興穿雲入碧山不聞樵子語祗見鳥關關日久石生蘚年多人起斑臨流清覽照自覺也蒼顏


嗟見世間輩唯思積累多心猿忙似箭意馬走如波勸爾不肯歇教吾爭奈何到頭將不去空手見閻羅


拄杖拈持力荷全條條絕後與光前堂堂直下堂吾用打發其人續正傳


青山疊疊萬重雲無事幽人不解文自拭一雙清白眼笑看明月破黃昏


靈山會上大醫王濟世全憑沒病方但指世聞俱藥草了無熱惱與清涼


叅禪莫妄想亦莫著除妄一念未生前試看底模樣


叅禪一著子不假異方便須著自回光悟取本來面


叅禪叅直指毋遭岐路使豎起銕脊梁直下超生死


叅禪直叅直莫著心意識千差萬別來直下當頭截


叅禪叅自撒手復何求赤身如白刃誰敢犯當頭


叅禪欲吐氣須叅轉身趣轉身吐氣時語語無賸句


叅禪節要處切莫顧危凶當機擒虎兕信手捉獰龍


叅禪叅真實莫叅口頭弄終不哄他人到頭終自哄


叅禪貴正因弗用記時辰佛法無多子久長難得人


萬物本吾元一體誰云塵復亦塵開男兒自到心空處蹋破乾坤孰去來


本來法本淨因昧分別起念念不昧時心心從此止本來非末初那得有終始示語叅玄人應叅本來底吾今本本來一口吞生死


及第心空選佛場箇中無地列隅方一豪透體豁惺眼十界通身現法王迷去妄分人與我悟來了却短和長回頭直下情無倚便是高登彼航


貧僧偏愛破家窮赤體條條露骨風歷歷我人皆實相明明心鏡總真空月明虛白連天碧日照雲霞暎水紅聲色摩尼不墮數祗因逐物著西東


本心地不涉陽陰迥出乾坤覆眾岑萬法馬師都吸盡一人龐老絕追尋全身用去頭頭現覿體行時物物沈外境內神無覓處須知憑悟本來心


返照回光直下觀無干東北與西南十方世界全身現一切人天正眼看


未悟已前時薦得方堪默契本來人若將紙墨認為法誤賺闍非老僧


進在其中退亦中當人無路可通風擬心更欲期精進不若回光省舊容


利如錐疾如箭若能行超方便


母想子歸因遠遠子思省母亦迢迢母子本來真面目歷然覿體沒途遙


自濟濟人須假悟若還無悟總徒然男兒當丈夫志動靜忙閒緊著鞭


頂門一竅透靈機滿肚無明火揮聲振十方人盡覺然喜躍動容威


日風吹雨打明明直指原處處全體獨露超過世出世頭


萬聚叢中我獨尊獨尊那怕聚紛紜頭頭色色非他物大地乾坤一口吞


隨流生死故無窮悟徹源頭返本宗箇裏不容人我相從來千里乃同風


本法豈傳傳本法傳今傳傳本法本法本誰傳


世出世間不二法一身通荷無餘事阿誰不是丈夫兒祗恐未堪如來使


祖師西來直指人心多少行人錯認識神通身覓心不可得身外無心用本人


染深青牯牛那肯更回頭通體蒼煙色明明迥類流


為僧一味無他事要化檀那契己躬箇事人人皆具足信手拈來用不窮


若惺自己安身處河沙父母同箇面但將此語縣高堂一度看時一度薦


夕陽西去水東流人老何曾見白頭能向箇中高著眼暜觀法界共同儔


非僧非俗者箇漢兩處圜通無畔翻身直蹋上頭關入佛入魔只一貫


山僧無別示白棒當頭指頂門眼豁開自證衝天旨


維摩居士病非病禪者反為作病看忽覺病身身本覺始於法法自然安


一切二邊俱坐斷本無中道可須安掀翻海嶽無人會白棒當頭為指南


箇事從來本呈露認著名言却遮護剔起眉毛著眼看腦後見顋方契悟


生亦如兮死亦如如如之外盡皆虛欲知父母安身處忉利天宮亦不居


本分本來豈從造化而成非俗非僧亦因假餙以立一念不生全體見脚蹋芒鞵頭頂笠獨行獨步迥堂堂自在自唯自適咄盡力跳不出


請居士自珍重莫捨凡緣取聖緣取捨之情生死本情無取捨獨超然咄

