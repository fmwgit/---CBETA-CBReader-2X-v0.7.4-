乾隆大藏經（新文豐版）數位版, No. 1641 大覺普濟能仁琇國師語錄


雪中春色梅梢見黃鳥聲聞意氣新意氣新誰知黃鳥笑聲頻說與風流明敏者眼從今日碧華自去年馨


賔則始終賔主則始終主金鎚各逞藏鋒技父子不傳兄弟同氣和烟搭在玉欄干上苑垂楊鳥深處


一枝華十分春覩徹根源把玩新堪羨大夫打失鼻共來笑傲古今人


一拳拳倒黃鶴樓一踢踢翻鸚鵡洲有意氣時添意氣不風流處也風流


悟入汾陽鞋穿足裂塞却口門出廣長舌如鐘在小大徐疾有扣斯應渾身金石三玄彈指四看語默易知難會易見難識蓮棹洛伽雲開兜率


二八嬌姝閨閤中錦帳珠簾隱玉容癡郎把玩簾和帳秪堪一笑動悲風至今逐塊韓盧隊怎識高居赤眼龍


者個本來面光明處處徧却之無可却薦之無可薦如月麗中天光照滿林澗漢來漢來形胡來胡來現知即不能知見即不能見放下便相親趣凑轉成間千七百葛藤總是個方便


桃源住在避秦先覓個漁即問渡船雞犬桑麻爭笑舞笑人撈摝水中天


短棹輕帆狎怒濤東行西止任逍遙去留不出蘆華岸陸地追尋人自勞


青天白日遇個怪好心告人成自壞從來賊不入貧家玄沙獨步千峰外


清風拂白月白月照清風千古徹人冷嗟人春夢濃


蕩蕩一條官驛路晨昏曾不禁人行渾家不是不進步無奈當門荊生


粥飯禪和萬萬千費人鹽醬若為言馬祖寄來只三甕百丈傾厨倒庫添倒庫添也徒然一言九鼎能扶起疎鐘高擊冷雲邊


湘之南潭之北頭角分明東觸西觸


少獲頭多捕尾月下風前盛溺掃矢


面月白蹄墨黑有索有鉤忍饑受渴


遠邪蹊趣正道步步登高山長路杳


戴寒鴉履芳草毛骨馨香見者道好


寒暑安忙閒得故鄉寬廓任出任入


朝隴畝暮茅簷隨時水草明月同閒


刀砍水珠斷貫澹泊寧靜明志致遠


失却牛撞破壁一箇閒身赤灑灑立


拋靈符瞎正目函乾葢坤火寒雪毒


潛磬谷并汾苦寒遷報恩楊岐冰雪生平不肯人慣用白雲入磨房之機印證小廝兒誰是普化震臺山之鐸沿流不止問如何見過於斯許嗣他


山僧事先師未久即獲入室自後愈近愈遠如天之不可階愈入愈深如海之不可汲惟此不能自已者先師嘗掀髯曰類己後代兒孫切莫造次


未出芙蓉城通身佛法既入磬山室滿面慚惶十餘年前拈條白棒欲人人得知好惡十餘年後目睹雲霄一任人七顛八倒毛拂子欲流傳未入門前分付了咄離婁公輸難分白皂


者漢浙東浙西有湖南湖北有三台五臺有四海八荒有有處共見共聞秖有一處人不聞見他日好為人點眼


若道是潛子未曾著此色衣若道不是潛子他人無此麤眉更有些子相似等閒兀坐無為


我識阿彌陀塵塵剎剎現藕華如車輪頂門豁眼看


虗空昨夜呵呵笑笑我分身萬象中欲識虗空真面目看取寒趺楊柳風


一根圓通萬德炳著欲圓種智惟稱大士


未展楮揮墨前觀世音大士彌滿虗空出入一切人眉毛眼睛鼻孔唇舌乃至八萬四千毛孔中東涌西沒及乎展楮揮墨却走入一楮一墨中去了也求見大士者切忌觸途成滯向文彩未彰以前薦取方有喫棒分杲日一輪當午現無勞鐘鼓報新晴


萬里來一葦別五番毒九年壁有此體裁不愁無人立雪

