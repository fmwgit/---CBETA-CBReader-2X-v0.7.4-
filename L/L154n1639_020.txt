乾隆大藏經（新文豐版）數位版, No. 1639 天隱修禪師語錄


茫茫大海中化現一磐石廣度諸有緣禮敬皆歡悅眼裏聞妙音耳裏見妙質善財童子身波浪蓮出不畏風濤險頓然超百億菩薩如父母念念垂哀接猛烈同善財生死當下息


三十二應權為應著眼看來原不定心如孤月照長空千江有水千江印光明寂照徧河沙兀兀無言行正令


一葦渡江九年面壁識之不識追之不及神光斷臂一場狼藉而今滿地是兒孫看來得髓何曾徹咄


飄飄一葦渡江淮少室峰前眼不開默坐九年成底事一身皮肉付人回自提隻履西歸去影子從何得得來今日相逢試相問當門齒可曾栽


優游性海出常流蕩漾隨機出自由各顯神通施妙用千模萬狀應全周水灎灎風颼颼無邊無岸也無徃來不假纖毫力溟渤看兮掌上漚自從悟得心空法三界寥寥無所求休休休轉悠悠若到宗門欠一籌


天目開明中峰成仁觀河流水大法雷霆


千丈巖顛握金剛圈長年兀坐化利人天


萬峰頭上氣吞佛祖遇此等人震塗毒鼓


衣珠一露魔王大怒持平等心善惡咸度


心光發現無背無面闡化東明聊通一線


渡生死流全憑慈舟令人到岸瀟灑天遊


山藏奇玉林巒秀蔚得者安閒不向外逐


少林祕要直露心巧忒煞天奇宗風絕倒


圓通一門頓悟心聞高超三界震動乾坤


心如皎月未可方說聞小兒啼悟西來訣


江南開宗此老稱雄造其室者如雲從龍


張公洞裏死關天目山頭活棒足迹不落人間真子從何標榜描也描他不成畫也畫他不像識得高峰老人鼻孔有時向上


蹋破笑巖巖上月翻身直入清凉窟萬年氷裏一蒲團坐斷乾坤赤骨律虛空為口須彌舌大千沙界風雷說兩肩擔荷臨濟宗下兒孫千百億鉗錘喫盡禹門來今日磬山為雪屈


特石非堅芭蕉非幻吾師面目澄澄湛湛無緣之慈應徧知接物利生有何倦百億化現度羣迷夜叉羅剎咸法眷


一片青山一谿碧水敷個蒲團依石梁止拈龜毛拂提向上旨懸河之辯閃電之機曾經毒手二十年餘今朝覿面痛徹骨髓欲形文彩讚吾師却似一滴投海底噫大笑一聲淚如雨且道悲兮且道喜


此老心直口快不假禪道捏怪生平不蓄半文舉作千金痛快若非稠錫再來定是普門還債嘗親幻有老人得些活鱍主宰住此南嶽山中卓錫泉邊自在不須臨濟三玄奚用遠公九帶肯接雲水上流飯二時慷慨大悲高閣立成如來破殿重蓋兒孫描真供養來索磬山讚唄咦和尚無相福田與個虛空同壞


岸柳斜煙下逍遙一牧童橫騎牛背上放意任春風識得牛兒性因他癢處通歸家一笑看明月風流瀟灑碧谿東


有照有知全是假無知無覺亦非真兩頭擔子俱拋却清淨茅菴一老人


飄然有出塵之行毅然有絕世之剛棄功名若敝屣玩塵俗如粃糠逍遙北窓之下將直上乎羲皇


拈毛拂坐個蒲團別無長處佛祖難謾清風拂白月此意有誰諳者裏一分親切處秖許闍隻眼看


者個老禿奴胸中一字無拈條楖栗棒佛祖難近傍眼光爍破四天下即今還坐枯藤上咄若然會得者些兒雙手與你者拄林


山不是山水不是水坐破蒲團豈有定止千巖萬壑之中豺狼羣隊之裏要尋個張牙露爪的驀然撞著捋虎鬚不是我兮便是你


鬚長眉細心中無住放下蒲團說法隨處拈龜毛拂提向上旨遇此等人全身交付咄草深一丈沒法堂明月清風吹兩耳


長坐白雲巖吸盡龍池水刈得磬山茅來屙報恩矢老禿髮又長誰人不識你問渠渠不知閉著一張嘴咄恰似無廉恥


敷草蒲團秖圖輭和一物不為爭肯話墮道不會學禪不會叅剛是一枚獃坐


無道可修有法成垢拈個拂子向人前難免出乖露醜咦風雷滿地來且看三十年後


此老生平慣行棒何故而今坐却杖果能諳得者些兒許伊作個人天樣面目儼然襟懷沒量咄都從幻影乞留題誰道於中無形相


一片蒲團隨方就圓擲下拂子袖手安閒眼空四海心若大川出懸河之辯舉倒嶽之鞭咄冷地看來不值半文錢


一根拄杖雙手不放遇個中人打模畫樣幾莖瘦竹鶴立地上點點石頭奇形怪狀咄可以謂幻境可以謂實相


一節兩節竹三莖四莖曲擊之了無聲昔人曾中毒者個老頭陀拋甎要引玉描他本無為舒開人目咄咄此事何須更叮囑


一個蒲團兀兀忘緣祖師心印却教誰傳太虛為口本爾難宣出廣長舌仗此爐烟透頂透底無勞我言


爾我看來那個真百年之後化為塵全憑一點丹青手留與人間不記春


倚几默坐探取古話得意忘懷不覺物化心空法空惟餘者個知音者從能言者和試看淡墨屏風上更有一事不說破


雲無所來山無所去無去無來道人無住繡谷風生蘭谿水注一一拈來各有本據如虎戴角如鳥乘羽咄


遠山青近水綠兀坐蒲團如槁木個裏原無半點塵石上苔斑鴨頭綠手中拂子却付誰走向煙霞潛深谷宿世冤家撥不開務要描伊露人目


白雲非白黑石非黑閒坐於中繩繩默默半肩擔荷佛祖家風兩跏趺人天莫測誰是知音識得渠大明國裏一老賊


峰巒疊疊瀑布雙流閒坐於中無作無修天生瀟灑人世優游佛法不會個裏真休描模供養俱不得不如擲在壁角落頭


堂堂正坐無事可做龍象交叅一一按過頂門具眼劈頭打破林玹小廝慣要惹禍來捋虎鬚許伊膽大


一葉落知天下秋道人無事自優游憨憨兀坐盤陀石却似尋常老牛煙霞影裏留蹤迹瀟灑林間已白頭咦識得渠儂真面目不風流處也風流


無相山中坐臥無影樹下安閒有人舉問西來雙履脫却於前供養伊集福毀罵伊增愆去此二途道一句來咄也是如驢覰天

