乾隆大藏經（新文豐版）數位版, No. 1652 明覺聰禪師語錄


混沌乾坤總一靈全身裏許未彰形生時子母同啐啄突出禍胎便唬人


囓鏃之機猶是鈍那堪陞座法如斯座中若有江南客休向樽前唱鷓鴣


大定廓無門了無相動靜平等如虛空因邪却打正瞿曇女子壁立萬仞處漏泄陽春文殊罔明大洋海底頭出頭沒咄咄揭開正眼觀將來總是一場乾打哄


不即不離何蘊空罽賔猶問起驚風乞頭施我便揮刃血染秋霜樹葉紅頭已落臂旋墮牽牛下水先濕脚一身還了一身休萬里雲天飛一鶚


廓然無聖空谷聲應動容不墮悄然機狂人尋頭因照鏡忠言截舌逆耳不聽從此驀渡江面壁提祖印分皮分髓大誵訛展轉事從叮囑起咄


衲僧孔竅難摸索任汝喚他破木杓十八女兒不繫裙頭戴花冠赤雙脚


對一說子規樹上多饒舌懊恨空山啼不休却把春風輕漏泄花溶溶雲曳曳添得普賢眼中屑


倒一說貴買硃砂畫明月非是目前機亦非玄妙訣黑似漆白如雪爍迦羅眼莫能別


三個孩兒打花鼓一邊唱了一邊舞胡笳曲調雖分明識者聽來不合譜


野艇泛滄浪雲寒樹色蒼澄淵施桂棹問者絕商量靈機發樞也獰龍活捉啐啄同時也真風度籥婆子脫體賣風流龍蛇陣上看謀略


王公春戲躍青驄手握金鞭望海東村酒野花偏媚客歸來無限意無窮


古佛當時只趙州惱亂叢林卒未休眼光爍破四天下機關逈別孰同儔樹高枝大招風雨虎踞當途惹戈矛勘破老婆無伎倆如今四海水平流


善施社稷之權能用定亂之劍萬人叢裏驗龍蛇大用之機如掣電斬却猫兒血流沙草鞋頭帶隔天涯當時有具同時眼一箭紅心定不差


偏中有正正中偏黑狗銀蹄烏半邊帳幔揭開全體現更無回互絕廉纖


一舉四十九窮漢露家醜趙州寄鐵鍬不知誰下手


未動脚跟天下遍被人拶着露頭面分明舉似更狐疑且喜庄頭通一線


長安風月古如今可笑安心病更深臨濟正眼瞎驢滅玉斧慣將祖道平金雞啄破琉璃殼猛虎插翅出山林克家之子自超卓別有生涯立祖庭


麻谷叅訪驗作家是與不是辯正邪放行也推車合轍把住也別有生涯金錫振兮全體用卓然立兮機獨逈到處春社唱神歌好手手巾呈好手


三尺龍泉光燦膽佛來魔來一齊斬遼空一鏃破三關萬里江山悉平坦


金毛踞地無窠臼奮迅驚羣誰敢禦哮吼頓破野狐心遠遠逃潛無覔處


探竿衡鑑已隨身拈出人前辯偽真非是超宗異目者莫將魚目當珠珍


一喝不作喝商量大用全提振祖綱是聖是凡俱點額奚須較論短和長


正中偏月浸銀河冷淡天三更玉女垂簾睡曉來照鏡自羞顏


偏中正空王殿上曾宣令誰敢當頭觸聖顏三下鳴鞭肅寂靜


正中來掛印雷霆上築臺揮能招回落日金梁跨海非凡材


兼中至菸菟已有食牛志天生骨氣力威雄獨踞當途距爪利


兼中到閶闔九重旗擁道經文緯武早排班豈容暗裏來投到


風擊天高鳥絕踪深山幽谷鮮人逢夜來明月千峰白荒草閑花滿徑紅


牢關據住擊難開略許閑人任徃來塞外將軍行正令狼煙掃盡掣旗回


弓指陣前爭日月血流垓下定乾坤興亡不管渾閑事土曠人稀莫可論


夜靜松邀月到家一棚花影漾袈裟僧繇好手難描畫誰識山中景况佳


風流和尚是巖頭娶個老婆黑似漆頭土面聰明王摝蝦撈蜆度殘日綠柳溪頭唱哩囉夜宿蘆花當草蓆自揚家醜傳雪峰惟有同條諳此意


趙州狗子無佛性七殺金星在命宮攪得一家不和睦錯拳打殺阿家翁


金毛獅子善哮吼驚起須彌空裏走北斗七星顛倒顛普化法堂翻筋斗掣電機直下掃烈烈轟轟雲葢老


太歲當頭坐命宮靈符雖遣亦逢凶崚嶒鐵面輕翻轉便自操戈滅祖宗


全機超卓殺活縱橫大用現前不存軌則臨濟老察秋毫坐斷山雲不放高慣能相敵巨靈手退身一步是良謨


水將杖探金將火試賔主互換顯全機大用天旋無忌諱區區投璞鑑知音價增十倍必須貴一拶一捺露風劍閣翻身超前軌


本身是佛須勘破雪上加霜曾嶮墮大唐天子第一人豈去刈茅與割稻金毛踏倒玉欄干堪笑瞎驢推水磨


一二三四五六圈拈起毛一串穿血濺梵天舌墮地依然搭在九郎田


涅槃地獄兩無著一個瞎驢三隻脚常遊花舘樂欣欣葡萄美酒戀貪着不忘却手中把個破木杓


龍牙祖意問師家禪板蒲團對不差鶻眼龍睛須辨的縱橫殺活較些些一勘過二勘過佛祖機關曾明破忠臣至死不改言提獎欽賢道遠播


雪峰拋出險崖句誘引羣兒弄鱉鼻自有靈機展變通各出手眼提祖印死蛇弄活好驚人沒齒咬人無藥治五湖衲子知不知珍重叅方須仔細


打鼓弄琵琶相逢兩會家不二法門旨黑豆未生芽秋水澄空兮練色霜月皎漢兮無瑕絕踪跡沒週遮八面團圞無縫摩醯三眼難鑒他


歸宗老刪荒草金鋤揮去斬癡頑大用玄機如電掃淨妙法身全體彰岸頭生死即慈航姹女已歸霄漢去獃郎猶自守空房


月漾漾雲悠悠默然冷地唱凉州旱地忽聞雷電掃驚醒紅爐臥鐵牛歸云來兮賊贓露遠投璞兮辨真偽鵝王擇乳素非鴨類


經綸學富眼葢乾坤誘得羣子遠涉閨門雷驚掣電也蟄起出戶鵬搏擊海也攪亂星昏一曲離騷歸去後清風江上少人論


萬法歸一歸何處生鐵秤錘活活鋸虛空背上刮毛裂破腦門血濺地赤骨絕忌諱布衫重七觔覔他來處提不起咄


鐘樓上唱無腔讚牀脚下種無根菜叢林跳出沒牙蟲毒尾九條攤世界


李靖三兄生九子用中相背性相知更聽輪王宣密令一頓赴動各行持


濟稱華美奪魁標赤稍金鱗尾未燒妙握乾坤司造化冰肌碎玉鑑衡雕夾山老武鈐韜截斷舌頭安國法機離正位體全超


松烟幕幕澗水灔灔虎笑巖吹觱聲龍吟洞昬雲掩遇貴則貴遇賤則賤互奪互存各逞一見一風流笑轉新突出日面與月面


冰寒在水青出於藍德山父子半癡半憨末後句子覿面相瞞臨機變通也指鹿為馬密啟其意也不落言詮巖頭老漢智過李咦可憐鈍躓棲蘆鳥金毛踢倒玉欄杆


夷齊廉潔遯高岡徒說辭金還趙王清白門庭風化度名超道業兩難忘


狹路相逢遇作家探竿影草驗龍蛇根塵拈却靈通竅肯諾全機逈絕遮山瘦松而有秀蚌吐珠而無瑕莫輕忽弄爪牙虎口鵲兒難奪他


破戶蕭條一物無蕩然靡寄絕親疎窮途指出衣中寶病者奪他肘後符入深穴捋虎鬚肆橫一喝太心麄傍敲正打全殺活迷雲破處太陽孤


二鼠侵藤是誰得力奪角衝關彼此得失展拓也超山川之奇峻縱奪也奪河漢之清潔鼻孔正眼端的九苞彩鳳舞丹霄鈍鳥籬邊尋啄食


水淨於螺碧風光滿目青雲收天際外桂魄一輪明鶴住雪巢兮一色虎嘯山崖兮兩聲明眼衲子覷破坦平閫外權衡行正令了無面背露全身


麻三觔一秤稱恰好鈎頭意分明莫向言中討本是鄭州梨喚作青州棗不識大哥妻東村王大嫂


死蛇頭上出荒草露出珊瑚日杲杲黑漆崑崙下滄溟簸土揚塵沒處討西舍白蕭公東鄰黃大嫂分明只在九郎家眨眼已過長安道


有頭無尾在半途無頭有尾生慚愧出入行藏自家知超機限量絕倫配高着眼切須會圓陀陀無向背金針玉線孔相投綉出鴛鴦成一對


溪山易改稟性難移猫兒唾洗臉鷄澡弄沙池漳州橘紅原非火勘破溈山老作家


明眼君王久蘊珍等閑拈出示知音最尊最貴誰酧價挂向街頭賣至今


路逢劍客須呈劍大用之機全體現據令當仁不讓師臨危險處豈驚戰


自家勾賊養家裏目識錙銖難辨伊大膽還他須鑑賞旗奪鼓丈夫兒家罄空物件破歸來看見同牀臥撩衣去後更思君也是貧兒思舊貨


天睿神機卓爾超萬人叢裏奪高標直饒逈出威音外未免平途跌一交


賔驗主主驗賔如珠盤輥越光新拶着通身是手眼唱愈高和愈精據住也吞聲削跡放開也照用同行日旋三昧靈通處胸藏六合發天真


靈鋒寶劍驗龍蛇擊碎驪珠光透波誰識睦州孤峻處葛藤特地越增多


一念未生全體現異身妄見各分離去時自有通人愛回合生緣是舊妻


傾湫倒嶽赴來機殺活全提不眨眉雖是躬能入虎穴徒勞不得虎兒兒


四方八面逈藏身簸土揚塵沒處尋投入鬼家宜躲避三更驚起夜叉神


玉女深居把繡針織成蜀錦重千金拈來攤向街頭賣不遇知音枉費心


魚呴相濡湛碧涵虛珠沉淵媚劍埋坵墟夜半有力負之而趨柳惠黜國奪璧相如異目全提能縱奪一時燒却播江湖


雲無心而出岫水無情而自流尊而無上貴莫能侔妙其間也隨處作主用如是也殺活自繇賊贓剛被人覷破漠漠窮途有許愁


望州與烏石相見不相識一根拄杖兩人扶象骨條路同出入驟歸方丈入僧堂無毛鷂子趂不及


接機應物是兒孫祖父從來不出門無相身中常獨露空王殿裏鎮乾坤


把住鄉關信不通何言佛祖一家風炊香別甑隨人作取領補襟要巧工高山不住鳥死水豈藏龍雷轟電掣傾湫疾試看拏雲躍九重

