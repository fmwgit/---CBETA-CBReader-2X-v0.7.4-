乾隆大藏經（新文豐版）數位版, No. 1652 明覺聰禪師語錄


生鐵面皮銅眼睛老越徤兮瘦有神愛喫無皮鐵餕餡喜唱綿州歌太平


頭無瓦葢屩無地行孤舟如葉泛華亭柳陰垂釣纜春江鯫徒勞努眼睛獲遇金鱗始趂心掀翻船子不留形凜凜高風亘古今


不習禪道也不焚香祗貪瞌睡無別思量御輦親臨都弗顧糞火煨芋充饑腸


聞時富貴見後貧窮鳥絕消息山花自紅


洪塘江口釣魚郎頓捨扁舟雲水鄉求見雪峯無別示祗教出嶺叅諸方指踢破全機負墮解道二祖不徃西天達磨不來東土


學海驚瀾鱗藻珠浦談玄瓶瀉英名義虎路逢婆子問三心口似磉磐愚鈍鹵夜侍龍潭撲滅燈便解楖栗掃佛祖既具大手眼殺活之機因甚巖頭道不會末後句咦一任天下禪流亂指註


鬼臉神頭馬頷顱腳盤山堂裡翻觔斗鎮州街上搖金鐸四方八面一齊來連架旋風都打却每日誘人到城門一朝脫去空木裰


似癡非癡似顛非顛不重法門佛祖印猖狂飲酒咏詩篇禪心白似雪戒德潔於泉到頭依舊天台去收拾眉毛落半邊


錦衣頓捨甘要為僧叅見絕學一頓烏藤傾家蕩產鐵骨稜稜金臺行化祖庭秋零扶起正脉燈續盧能疏通濟水流霔枯根瓜瓞綿延徧天下子孫標格氣崚嶒


大智得大機大體得大用翻轉崚嶒鐵面皮一條白棒掃瞿種德山臨濟出頭來自謂當仁原不讓


獅頭虎背驢腮馬頷吸乾龍池水太白起波瀾橫拈鐵棒不容情是聖是凡俱掃蕩八臂哪吒聞之皺眉三目摩醯見之膽喪踞六法苑玉京名顯劍氣干霄金闕光閃平空扶起破砂盆者般惡辣天下鮮


豐城霜鐔光芒直干牛斗荊山美璞聲價重於連城浩浩德風昂昂氣宇或時說法喚甕作鐘有人問禪指鹿為馬棒如電掣驚起凌霄峰倒行喝似雷轟震得東波池跳何以如斯數珠擊破頭顱後傾湫倒嶽機難凑


道嶽崢嶸德海浩蕩斯意誰知我師我讚喚佛祖為米篩視菩薩猶婢奴說法如鯨噴巨浪接人似鵬翥扶遙鷗灘雨過金峯翠處處春山聞鷓鴣


白石鑿鑿青松落落壽等虛空福侔岱嶽君子務本也鼓腹驅耕知危識變也良溫純朴歲歲春風熟碧桃年年鶴算增滿閣庚星垂照錦堂中八仙隊裡添一僕汝今五十知天命須識先天那一着


風吹錦谷碧桃嫩雨洗香隄翠柳陰苕水光中全體現僧繇好手畫難成若道却是伊錯認定盤星若道不是伊面目甚分明咄咄平生專念佛坐斷六門機是牛欠角是馬欠蹄


德相堂堂性情耿直脫白開元支提創闢道行彌高戒律精潔軌範弘傳法門標幟面目儼然真身難覔毓顛禪人乞我題持去焚香高掛壁


高沙別業摩詰家風事親最孝為臣至忠若坐朝堂也不苟阿容若入佛門也信悟真空處世端正至善必恭念佛三昧心獲圓通


淑德坤儀高壽期人生七十古來稀旌門素志無瑕玷教子攻書倣斷機持齋向道超塵剎念佛心空淨域歸訓婦有方勤有節滿庭蘭桂戲斑衣


頂具摩醯眼心潛雪刃鋒撒手臨行句拍掌一笑中誰人能到此除必是仰翁叅見多尊宿了明向上宗與我道交心我識坐斷死關萬法空


者個模樣實心向上淳樸為人處世平常海會叅禪朝夕猛烈戒律精嚴恒修淨業五十年來無增無鼻孔凹額頭凸小處虛空包不住大處針鋒尖上現若向丹青認是伊猶如掉棒打明月


有相身中無相身本來面目甚分明若還紙上尋真蹟錯過汝師認別人獨靜坐驀追尋坐斷六門機方許出凡塵


汝師汝畫請吾題行腳單明向上機觸聽音聲若了徹佛祖語言不爾欺


軒昂德相自天然逈脫森羅體自圓廣大慈仁能濟眾發明心地可齊賢


腳跟歷落眉毛拄天為人提掇棒掃廉纖孤巍峭壁鐵面無言素無有德名動九天簾前賜紫對御談玄爾繪吾像乃修乃賢持去供養廣福流傳


出家無正因自不識好惡半世逐風塵廿年纔行腳聽經不識字叅禪會不着空費草鞋錢二途俱罔措業風吹我上天台喫飯咬砂聲矻剝觸翻漆桶便轉身破家蕩產已零落有人問我禪舌頭似木鐸畧有些兒勝於人驢脚却喚似馬謂是天童四世孫世間那有者瞎禿


貧無片瓦葢頭富有七珍八寶原是順昌砍柴兒脫白天王作長老八坐道塲敗闕多有人歡喜有人惱胸中凹凸蹺蹊口裏說惡道好問法默然半句無慣拈白棒當頭掃寶印侍者請


者無面目漢被人塗污面門更要乞我自讚敗闕處天台通玄落節便宜處錦山寺裡拔本法喜祗賣死猫頭廣福院據欵結案興化罰錢打克賓大難承當解把穩端的如何舉似人山僧公案待汝了耕月維那請


者延平子南方不住北地而居海會闡法開山獨渠德重帝王親賜紫歸一生呵佛打祖任他罵我瞎驢者般醜狀堪畫後人難信難扶悟禪悟禪桶篐嚗處承當去他日知恩莫負吾悟本維那請


腦無頂葢心中含毒不整威儀被人毀辱在家破家皈佛罵佛推倒嘉州大像慣騎陝府鐵犢如此無狀人貶向無生國山青青水綠綠有相身中無相身被人強畫醜面目或聞者而惡之或近者不敢觸許汝大膽心麄慣向虎頭拔角臨機要眼親殺活同啐啄高提祖印心當陽莫躲縮印心書記請


生長順昌脫白建陽行腳海上徧叅諸方唱導北闕詔入禁閶對御談玄勅賜金章奉旨歸閩安國開堂禪債未了賊身難藏被汝描邈更乞讚揚持去為標格振臨濟宗綱吼林侍者請


苴藞醜拙樣胸藏有三障斷滅佛祖心愧受帝供養三詔住禁林首闢濟宗教慣拈鐵楖栗劈破玄中要簸弄佛祖機放出無毛鷂任汝舉似人何妨天下笑慈吉後堂請


頹面得人惡被汝描邈乞吾題皇宮說法我為首萬善弘揚佛祖機有人問爾說何法但道藤條直指揮語石西堂請


真身寥廓無形相強把丹青繪紙上者般無狀惡辣僧如何穪得大和尚又不會經不會禪爭受帝王家供養尼濶玄慧上座請


仁者樂山智者樂水拄杖單瓢風月為侶科頭箕踞長松下人來問禪無可語遯機法姪請


頂無腦骨眼有神筋入佛魔界惱亂叢林一條白棒不讓當人三詔親宣入禁林勅封明覺大和尚蕭仲俊請


者漢若似相如何生得者般樣者漢不似相如何喚作憨和尚說法如懸河慣把佛祖謗福建山蠻杜拗禪爭消藩商善供養戒善金居士請


頂三台骨掌中有肉珠眉毛上掛劍佛祖莫敢窺汝善得覲我膽量過于渠尼慈善道人請


老漢五十二全然無本據問禪不答禪錯為人指註識我者罪我我無辭焉不識我者罪我我無忌諱奉旨回閩繪吾像持去好將掛壁上北浪波莊作指南海慈吾徒留供養海慈禪人請


者漢全不識好惡隨邪逐行腳不依本分行踏斷虛空骨獨許兒曹諳此音付與傳流為後學為法為人力提持收去當陽懸高閣雪紅西堂請


頂上露寶印掌中有肉珠眼底空佛祖心內含太虛想必無人知此事且許省禪識得渠何謂也不因同床睡焉知被底穿天皷知藏請


佛祖芳衲僧巴鼻省要處直下分明提起時不用擬議大眾果然透得聲前句喫粥喫飯許你七穿八穴脫或未然且聽號令去也擊板云雷震一聲喧海嶽三腳蝦蟆鼓翅飛


聲前薦得絕誵訛句後承當路轉賒聲句兩岐俱剗却廓開耳目透千差雖然如是政當今日斬新條行新令一句作麼生道輪槌一聲震佛祖盡來叅


托起板云祇者個諸佛骨髓歷祖命脉叢林號令天人標格是則固是政當今日把柄落在山僧手裡畢竟作麼生提持遂擊板云符到奉行


新行祖令肇建芳規一椎打徹千古流輝大眾畢竟如何是轉身句遂擊板云震碎虛空全體露昂藏鼻孔自遼天


江口通津客艘徃來不絕海門要路轂駐憩猶多時逢火傘張空炙得渾身汗出欲濟諸人之渴其奈獨力難成檀信慳囊若破趙州公案重圓無底砂鍋煎雲翻玉髓穿心磁銚注雪噴瓊花傾誠欵待鞠躬送迎頓令個個焦腑清凉庶使人人舌端知味通身暢快滿口馨香

