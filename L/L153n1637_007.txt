乾隆大藏經（新文豐版）數位版, No. 1637 幻有傳禪師語錄


問窮頻應四金鑾誰會三玄見不堪須點一甌茶溼口致無言處倒平安


門庭施設若為高善識兵機有是刀即使青霄鷂子過不勞拔箭見飛毛


若問諸聖去處溈仰摸索不着雪峰纔肯玄沙不錯何異於錯檢點將來總是秦時轢咄神七十二鑽那堪卜了又卜


識得這個始不負我別有長處鑽氷取火


從上行脚事最大靈雲此話令人怕坐久方纔省得來浙中米賣作麼價


却較些子咦門外什麼響蛇咬蝦聲將謂眾生苦更有苦眾生


淨染初無揀逆順不思議那伽常在定無有不定時


眇得凡身即法身未諳說法又何人寧知剎說眾生說換取梁皇努眼嗔


善者何用多方實相無乎不在輕輕拈轉話頭椅子豈如鞋袋


一自昔年超脫去滔滔無滯孰為疑夜來觸折須彌柱試問闍知不知


你也見我也見何勞再問未成現因緣時節待來前頓令見見凝一片


處處文殊是作家飲光被惑眼生花拈椎擬舉渾無力千古令人不浪誇


偶於○相着一點大似斗鰕跳不出從何得此消息來欽師爭被馬師惑


若論辯驗諸方此老大有作略要選一人為師到底摸索不着


他要人笑汝怕人笑一般戲局善作者妙


東林總老有頭無腦喫跌詐輸莊顛莊倒咦寒山睡醒開門拾得歸來恰好


十二時中力用全如人無手欲行拳密雲彌布大千界放去收來豈頼天


平地推人便吃交道人行處意何超分明月到梧桐上不照梧桐照碧霄


棒喝交馳總不親即非親處孰為真寧同生也莫同死直下休教錯認人


路途猶諱不知名究竟還教覿面呈莫恠相逢不相識為憐人老忌多情


棗山大有作略說法無可不可豈徒用垂一足展縮要當由我


維摩本只是維摩但誦摩訶薩達磨再問却疑因擬議方知鷂子過新羅


珠走盤兮盤走珠大千何異一茅廬任伊依舊踏山去不動纖塵本自如


正乞時不與却從他處折楊華須知施主多方便不是其時不付他


你也不說我也不說宛似三人證成鼈


地寂天搖固不移無寒無暑却生疑動中有靜誰還識火裏生氷道者知

