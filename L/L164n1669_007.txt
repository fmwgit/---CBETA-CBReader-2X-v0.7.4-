乾隆大藏經（新文豐版）數位版, No. 1669 御錄經海一滴

如是甚難值 雄猛釋師子 出現此世間
依正法正說 盡一切苦惱 有為行眾生
三界悉無樂 汝等宜速去 見佛聞勝法
惟有聞正法 能生眾生福 速到三十二
大人相佛所 佛能救眾生 餘不可歸依
佛是世間主 大慈不思議 修行不可數
不可思議劫 集無上智慧 成佛釋師子
開示第一法 深寂難可見 除捨一切相
為眾生說法 無少物可憶 無思憶念說
說法如響聲 無響聲可取 色受想行識
如是等皆空 雖說五陰法 無物可積聚
眼耳鼻舌身 如意自相空 雖復說彼空
而空不可得 色聲香味觸 皆是意所樂
虛妄起此法 無自根本空 如是諸眾生
解佛所說法 欲得脫苦處 應到醫師所


