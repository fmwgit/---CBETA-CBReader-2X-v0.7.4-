佛教大藏經數位版, No. 1222 一字頂輪王瑜伽經


普徧三千界 充滿智成水 有大寶蓮華 開敷在水中 寶莖如須彌 上方珠網覆 蓮上有大寶
八柱以莊嚴 想成寶樓閣 四門當四方 珠網蓮鐸等 及妙拂莊嚴 半滿月珠瓔 垂寶間錯帶
是大寶樓閣 徧滿於有頂 應隨力思惟 觀供養雲海 先所觀樓中 有悅意白繖 以眾寶端嚴
寶瓔半滿月 妙拂等莊嚴 繖上有大寶 普徧發光相 皆散雨眾寶 真言智觀行 於彼樓閣中
金剛師子座 寶蓮華莊嚴 珠網蓮繒磬 白拂等莊嚴 一切欲喜樂 於中圍繞住 不遠於身前
應想第二座 一切皆如上 唯無師子座 角門於四處 嬉戲焚香等 次作圓具法 云何作圓具
先應觀諸法 無性為自性 物我同一體 然後加諸法 云何加諸法 生老病死憂 攪擾於心田
如是思惟已 應生大悲愍 由是生智心 則是光明心光明心者即是菩提心也 以大悲熏成 其體如皓月
離能取所取 菩提心已生 應住身口意 所明體加持 此名圓具法即如瑜伽中成身次第也
族明勝次第知族五部明已五部真言也 眾真言威德知已 自住部王法謂一字頂輪王法也 則為當族主 先應印已成謂大印也
次明應思惟 由身口意體 觀身為諸佛 於心想月輪 真言者應知 有種種光明 皆從月形生
徧至無量界 復入行人心 堅固為五峰 變為金剛形 想在彼掌中 復出種種光 其光皆徧滿
至於無邊界 而作佛遊戲 還來瑜岐身 如是皆入已 成普賢大色 應觀大菩薩 諸相皆成就
一切莊嚴具 蓮華鬘灌頂 自成摩訶薩 從瑜岐心生 持真言弓箭 依住於月輪 或持鬘而住
或四方安居 隨力觀身前 諸眾生大樂 最上令成就 一切印嚴手 惠施於一切 諸有情如願
并熙怡為舞 金剛鬘流出 為左於腰側 住右作舞勢 安立眾生利 如自明隨形 諸眾生所思
皆令成調伏 作如是加持 利益於眾生 及餘諸利益 攞寫等供養 而以陳奉獻 自身自所尊
真言字相應 隨力而念誦 如聲色相應 以字為華鬘 智者應思惟 依瑜伽相應 於聲我今說
一字最勝成 如來蓮華部 商佉聲念誦 我讚如雷聲 分明稱吽字 我說金剛部 亦通大自在
念誦者成就 南摩尼羯磨 此部作念誦 如擊鈴鐸聲 如箜篌笛聲 如舞動瓔聲 其如孔雀鳴
如諸部法中 相應一切義 成如是音聲 而作於念誦 與真言相應 真言者隨聲 應思惟其義
不久當成就 此通一切部 是聲念誦儀軌儀竟 我說色念誦 我今說一切 色者說為印
與此相應轉謂運為也 善思惟其明 當安於胷臆 印焰明觀察 身中出金剛 甘露而灌灑
令本天喜悅 得隱自身形 大勤勇我說 由此真言者 知以印令我 不久易餘身 我今說瑜伽
念誦如昔說 其明應思惟 安置於自處 供養以如教 純相應念誦 離心喉頂舌 鼻及與齶處
及離念內外 唯法相應爾 不應依於聲 此名為金剛 瑜伽念誦儀 若知真實體 應當知成就
而獲得常恒 以此瑜伽法 相應而住之 以菩提勝心 為成就不久 皆悉得如意 其中字念誦
如獲我今說 如是積資糧 真言應誦持 以文字為色 應分別觀之 作念誦事業 月行列意生
明字與之俱 安本尊胷臆 不久得道成 於月以月合 於一切字色 應於上思惟 光明輪莊嚴
行列不間斷 如以線穿珠 金色以為光 晃曜本尊身 如彼彼月字 殊勝妙真言 以成真言者
則彼彼喜悅 力命增熾盛 意光明相應 我說為文字 行列之念誦

