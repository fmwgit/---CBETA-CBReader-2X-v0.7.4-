中華大藏經（中華書局版）數位版, No. 1720 禪宗頌古聯珠通集


道人猛利難親近漾笠中流驗作家憶昔高人何處去夜深和月過平沙虛堂愚


前溪綠漲雨初晴浮笠波心掌樣平伎倆由來祗如此放教急急奔前程石溪月


象王蹴踏師子嚬呻奇哉三掌分付著人大唐扶得真天子不動干戈致太平枯禪鏡


黃金殿上顯全機爭似揚眉瞬目時三度牙親弄處干戈中立太平基東山源


曾施三掌觸君王佛法何曾有寸長麤行沙門封斷際至今無地著慚惶北海心


大機之用誰擔荷斷際孤風不可追濟比少年曾未委風光太子已先知石溪月


從門入者不是家攔腮便掌重賞分明前際後際獨見太平寶劒拂開龍体現直至如今六國清尼閒林英


膝下黃金貴掌中天地寬風雲欣際會四海盡濤寒西岩惠


轟雷掣電奮全機正是潛龍熟睡時忽地夢回春恨斷曉風吹雨過前溪閑極雲


相見錦江頭相携上酒樓會醫還少病知分不多愁龍門遠


師前跪托請安名驀地當鋒喚一聲不是裴公誰敢應直教聾瞽也開汾陽昭


裴相當時忘却名被人喚著又惺惺不知未具胞胎日誰敢塗糊此性靈佛印元


五彩粧來掌上擎老胡剛為立虛名君今欲得超諸祖須向金剛頂上行保寧勇


不是心不是佛黃蘗喚出是何物裴公從此認虛名天下衲僧跳不出草堂清


捧來前面請安名黃蘗高高喚一聲剖出從前真面目從茲佐得國風清楚安方


裴公悟處絕譊訛尺水能翻萬丈波霹靂機中反活眼鋒鋩句裏罷干戈峯頭路暫經過濃綠萬枝紅一點動人春色不須多湛堂深


名正字亦正形端影必端呼來并諾去驢屎雜旃檀西岩惠


土木形骸權號佛呼取嗅去強名誰要知箇裏難安立相國須當大姓裴閑極雲


凜凜威風不自誇端居寰海定龍蛇大中天子曾輕觸三度親遭弄爪牙雪竇顯


無師充塞大唐國噇酒糟漢會不得竹寺閒過春已深落花亂點莓苔色佛慧泉


大唐國裏無禪師與君携手歸家裏拋鈎本欲釣鯤鯨誰知釣得跛鼈子白雲端


黃蘗山中明示眾大唐國裏暗藏身袈裟一角猶拖地誰是藂林有眼人佛鑑懃


大唐國裏無禪師不許會秪許知著肉汗衫如脫了方知棒喝誑愚癡龍門遠


大唐國裏無禪師禮拜歸堂更不疑堪咲河陽新婦子不如臨濟小廝兒皷山珪


身上著衣方免寒口邊說食終不飽大唐國裏老婆禪今日為君注破了徑山杲


象外橫該宇宙身聖凡極盡不容塵衲僧意氣合如此當塲誰是奪標人雪竇宗


有禪無師真可咲大唐國裏何處討可憐多少路行人噇却酒糟隨路倒菴樞


荊林中宣妙蒺藜園裏放毫光千言萬語無人會又逐流鸎過短墻慧通旦


從親處斷貧向富邊休腰纏十萬貫騎鶴上楊州或菴体


大冶烹金豈一途無星秤子定錙銖秪這無師成漏逗扁舟已過洞庭湖退菴奇


鬼門貼卦鬼猶驚又見毛頭掃帚星若得過関公驗正夜深把手御街行中菴空


國內無師眼高分明拈起七星刀衲僧皮下如無血未免依前噇酒糟咦菴鑒


洞門無鑰劒閣崔嵬風露高寒且非人世是則是天上人間知幾幾者僧一問不將來黃蘗通身是泥水運菴岩


大唐國裏無禪師獨弄單提見也無茫茫宇宙人無數幾箇男兒是丈夫月林觀


大唐國裏無禪師噇酒糟漢難觧注只是無師苦口禪天下無如黃蘗苦朴翁銛


相見言談理不虧等閒轉面便相揮畢竟水須朝海去到頭雲定覔山歸龍門遠


輕如毫末重如山地角天涯去復還黃葉殞時風骨露水邊依舊石斕斑虛堂愚


以何為體呵呵笑推倒當頭虎機鳥帶香從花裏出龍含雨向洞中歸心聞賁


主山高與案山低幾見雲開又合時彷彿暮樓堪對處兩峯相峙絕高低絕像鑒


廝撲欣逢是對頭拳來踢去兩相酬中間手面交加處鶻眼鷹睛莫可求竹屋簡


祖令初行亦可觀從他互換太無端幸然打着其間漢草賊終來識不難本斍一


天地絕纖埃何人眼不開始隨芳草去又逐落花回羸鶴翹寒木狂猿嘯古臺長沙無限意咄雪竇顯


拂拂山香滿路飛野花零落草離披春風無限深深意不得黃鸎說向誰上方益


獨步曾無語逢人口便開始隨芳草去又逐落花回薄霧篩紅日輕烟襯綠苔若將詩句會埋沒法王才佛鑑懃


無事携筇閒縱步堂中首座問何來潛奇掩勝皆窮盡不謾遊山空徃回本覺一


落花芳草如鋪錦滿目春光入畫圖門外相逢親切處也勝秋露滴芙蕖圓悟懃


芳草織茵迎步綠落花鋪錦拂衣香歸來說似諸禪子蕩蕩風光遶畫梁


死人眼死人手金烏飛玉兔走直截根源取之左右張翁醉倒臥官街元是李翁喫私酒印空叟


長沙空雲門確信手拈非造作離心意識叅出聖凡路學纔有絲毫騰蛇遶脚大溈秀


玉人夢破一聲雞轉生涯色色齊有信風雷催出蟄無言桃李自成蹊及時及節力耕犂誰怕春疇沒膝泥天童斍


朗州山澧州水四海五湖皇化裏百尺竿頭進步時築着磕著自家底老長沙也希有好路不行草裏走踏着南山鼈鼻蛇驚起面南看北斗佛鑑懃


一句舉揚宗旨事法堂上草亦須荒回頭却說人間話大地山河常放光光未明無有佛三條椽下好商量岑大蟲岑大蟲澧州水朗州峯蒙菴岳


黃鶴樓前法戰時百千諸佛竪降旗渠無國土居何處留與多才一首詩死心新


聞名直下驚天地更問所居成自謾回首却登歸去路家家門下透長安靈源清


黃鶴樓詩崔顥題古今吟詠韻難齊秋空月影千江印春曉流鸎是處啼大洪遂


千佛靈蹤莫別求長沙機轉有來由要知覿面難藏處黃鶴樓前鸚鵡洲禾山方


海水有時終見底人生到死不知心秀才若會翻身句管取白衣入翰林慈受深


黃鶴樓中四望滿天風月属詩家百千諸佛居何土風起長江湧浪花普融平


百千諸佛倒騎牛對面分明失路頭却問老師何處去勸君更上一層樓黃龍震


百千諸佛聞名久國土莊嚴何處求覿面若無精徹眼又隨子下楊州南華昺


百千諸佛但聞名國土何曾不現成自是不歸歸便得五湖烟景有誰爭寶峯明


容顏甚奇妙光明照十方我適曾供養今復還親覲黃鶴樓前共語時白蘋紅蓼對江湄衷膓已訴無人會惟有清風明月知天童斍


赤土纔將畫簸箕烏雞何事忽驚飛自從題入新詩後黃鶴樓前忘却歸月堂昌


黃鶴樓前鸚鵡洲夕陽西去水東流要知諸佛居何處風葉蕭蕭月滿樓訥堂思


黃鶴樓前題一篇無限措大失平昃長沙一隻眼長長今古何曾有蹤跡心聞賁


堂堂妙相真難比歷歷梵音猶更奇可憐逐句尋言者蹉過長沙覿面機知不知黃鶴樓崔顥題詩佛性泰


百千諸佛問來由崔顥曾題黃鶴樓雪後竹籬梅亂放一枝臨水最風流菴樞


鳥守空池魚從脚底過揔不知遯菴演


崔顥曾題黃鶴樓上頭春色少人遊清香已逐殘春去無限狂蜂戀不休湛堂深


崔顥曾題黃鶴樓長沙拈起當風流大千國土俱家業諸佛何曾有地頭混源密


秀才覔火和煙得長沙賣石著雲饒欲知千佛居何土贏得詩禪價轉高伊菴權


黃鶴樓前一首詩把將掃帚蛾眉百千諸佛真消息覿面分明舉似伊松源岳


百尺竿頭一布巾分眀寫出酒家春相逢不飲空歸去眀月清風也笑人掩室開


百千諸佛居何土崔顥曾題黃鶴樓倒腹傾膓猶不會長江千古自東流天目禮


百千諸佛在何居黃鶴樓詩錦不如問汝秀才題也未一篇題取莫躊躇石田薰


浮雲散盡月當空兔子懷胎產大蟲跳出風前弄牙爪至今撼動廣寒宮曹源生


作者提持逈不同廣寒宮裏起清風一朝踏到雖然活已落他家穽中掩室開


岑公拂袖播鴻機問佛人多作佛稀王主割茅親下手不能土上更加泥汾陽昭


臺殿重重紫氣深星分辰位正乾坤金輪不御閻浮境豈並諸寶印尊投子青


簾幙春風曉尚寒歌樓聲咽夢驚殘金輿不御人間世羨壺中日月寬雲岩囙


臣岳何曾乏土唐皇豈可刈茅禮拜近前义手西天十萬迢迢古佛即自己自己即古佛珊瑚灔十洲春蟾蜍暎奪驪龍窟圓悟勤


客見長沙路陌同令人依約探家風須萬仞磨今古折箭量天枉費工佛印元


長沙似水洗水者僧自倒自起三聖特地出頭賣盡滿園桃李月堂昌


長沙老長沙老入理深談何處討昨夜三更斗柄垂依舊天明日杲杲南泉迁化知不知今古傳來也大奇也大奇雪裏誰能觧辨梅大圓智


探花蝴蝶舞三臺啄木掉頭鳴訝皷處處相逢岑大蟲元來便是長沙虎長靈卓


蘿蔔頭禪聒噪人霜刀累切了無痕自古不通人咬嚼只容衲子鶻崙吞正堂辯


也大奇也大奇長沙畫虎却成狸南泉一去無消息空使行人說是非佛鑑懃


王老踪由孰可知那堪更問大蟲兒直饒石筍抽條盡無處堪尋向上機投子舒


也大奇也大奇卷舒出沒看全機若非鑑物張華眼未免隨人說是非石溪月


塵剎平常露此身疑生情動見踈親湖南城裏從來事米賤柴多足四鄰保寧勇


誰問山河觧轉身轉身方覺体全真清淨界中無一物一重山後一重人大圓智


一顆圓明非內外老盧鏡裏絕纖塵山河大地非他物萬象森羅露此身既不會更無人向道湖南好養民　　　


水墨丹青狀不成混然竹木箇精靈求恩乞福拋柸校向道明明自不保寧勇


混沌未分便有渠堂堂相貌絕名模長沙謾道承恩力試問還曾識也無踈山常


子湖堂上縫人行只為堂前狗子獰見影聞聲心膽懾當頭寧免喪殘生正覺逸


子湖狗子最威獰來者投明莫暗行向道看時如不見當頭咬殺喪平生佛國白


老大宗師沒巴鼻養狗之緣太兒戲奪牌禪客如到來鈆刀爭及吹毛利龍門遠


子湖狗子劒牙齒虎豹遭傷象龍被恥外道天魔望風頂禮立國安邦不勞弧矢南堂興


貧家無所有只養一隻狗任是佛出來也須遭一口顏如如


蹉過跨門一機昧却見成公案子湖指處太親直須急着眼看浙翁琰


手裏絲綸卷復舒扁舟撩撥洞湖忽然惡浪翻空立拾歸來一伎無月坡明


杖藜林下步蒼苔擾擾勞生眼未開好是花紅隨水綠一時流出洞中來地藏恩


游山翫水事尋常早晚歸來似霜踏破草鞋回首看數聲猿呌白雲鄉保寧勇


來時相伴來去時相伴去須知去與來同行不同步地邊鴨雷嶺上風吹樹九曲黃河徹底渾三千年清只一度佛鑑懃


虛空是橛幾人諳獨有靈虛善叅潦倒茱萸雖倚勢龍頭蛇尾更何堪本斍一


一二三四五金木水火土皷之以雷霆潤之以風雨誰道者漢生也顢顢頇頇死也莾莾鹵鹵咄地藏恩


甜徹蒂甜苦瓠連根苦拈起枕子時新羅夜打皷寶峯照


一生呌快活臨終沒依怙甜徹蒂甜苦瓠連根苦圓照本


問渠摩尼珠摩尼在何許呼名應荅聲諸方莫錯舉神鼎諲


碧波深處釣魚翁拋餌牽絲力已窮一棹清風明月下不知身在水晶宮佛惠泉


別是非明得喪應之心指諸掌徃來不徃來只這便是藏輪王賞之有功黃帝得之罔象轉樞機能伎倆明眼衲僧莫鹵莾天童斍


往來是藏珠何在省去方知不外求罔象得之猶特地回光返照便甘休海印信


蒼鷹逐兔驪龍翫珠透青眼不瞬照物手寧虛徃來不徃來草裏澷塗糊百尺竿頭入虎分明月上長珊瑚圓悟勤


者易見者難見者易用則難見得用得二無兩般閒把一枝歸去笛夜深吹過汨羅灣遯菴演


分明月上長珊瑚一風光爍太虛大地眾生同受用如來藏裏本來無松源岳


一顆玄珠不昧歷刼曾無向背可憐窮漢愚痴日逐伶俜羣隊南泉傾盡愁膓恰似水澆鴨背而今直下拈來對面一槌打碎普菴玉


問得也道得不得還不得白何曾白黑未是黑貴他王老師天下賊中賊賊大夫象簡曾拈得正斍逸


得與不得天寬地窄坐臥經行無勞疑惑真如喆


南泉得得何似不得淑人君子其儀不黃龍震


親從家中來家中何所有持此一片石廣大堅且久靈山曾獻佛帝釋聊舉手心中出何物安樂并長壽龍門遠


南泉道得拈出片石南泉道不得拈出片石石中有玉淨無瑕堪與大夫為寶璧見得不見一絲毫坐臥未曾離頃刻不用雕鐫徒勞拂拭儀相堂堂分明歷歷若人於此便回光何必當來見彌勒佛鑑懃


前得得後不得一貫誰知兩五百雨檜蕭簫風松瑟瑟隔山人鷓鴣詞錯認胡笳十八拍石菴玿


大夫鐫石意高王老無端教壞他裂破重關行活路一天風月照娑婆掩室開


得得與不得分明露肝膽無人知此意令我憶南泉蕳翁敬


坐臥曾經幾度春半封苔蘚半籠雲無稜無縫難提掇空把肝膓說向人閑極雲


兩手持來難蓋覆依前兩手還分付一枕清風睡正濃鳥花落嵓前路諾菴肇


見聞覺知非一一山河不在鏡中觀霜天月落夜將半誰共澄潭照影寒雪竇顯


舉則易見還難彌盧頂上天風寒峩峨直下蒼龍窟誰敢覷著晦堂心


天地同根自唯然當時猶喜遇南泉指言見此花如夢須信壺中別有天白雲端


大夫作牧見南泉舉古明今理事圓正好捨身命處不知何故却茫然保寧勇


舉則易見還難同根天地又顢頇南泉指出花如夢對此憑君子細看死心新


一枝兩枝千萬枝金刀擬剪却離披不離披有誰知自緣今日人心別未必秋香一夜衰上方益


山潤石韞玉林秀淵藏珠見此一株花似夢灼然根本不同途王老師脫規模解向長安正閙處喚起悠悠陸大夫圓悟勤


南泉瀝膽為諸人笑指前別是春不是守株閒待兔且須騎鶴上青雲佛鑑懃


孰云天地與同根事見爭如理見親一檻花渾己物滿天風月與誰論堪笑南泉老作猶來因語識人可憐陸亘大夫對面埋沒家珍佛燈珣


若知天地本同根不應重來更問人却得南泉親指似等閒花發夢中春皷山珪


天地同根伸一問未曾擡步已亡家無陰陽處花重發玉本無瑕似有瑕徑山杲


南泉據令不輕酬曾指庭花對陸侯舉世盡從忙裏老誰人肯向死前休真淨文


須知天地共同根萬物從來元一體未審南泉庭下花幾人看了夢相似照堂一


指點深紅與昔同更無夭艶在芳叢南泉笑裏移春去留得殘紅醉蜜蜂心聞賁


玉洞玄関道路長蟠桃豈是等閑芳遮藏不許人間見只恐春風漏泄香正堂辯


堪笑當年陸大夫獨誇身外更無餘不因指出花如夢爭得雙眸翳盡除菴需


未曾脚下分泥水剛向人前弄口唇滿眼芳花胡蝶夢不知辜負洛陽春肯堂充


同根一體都如夢夢裏惺惺眼又花蝴蝶飛來過墻去不知春色落誰家雪菴瑾


天地同根物一體大夫曾舉向南泉庭前指出花如夢幾箇親曾到檻前天目禮


裁書擬欲扣天閽徃徃無人可共論因得老生輕指撥臨風不覺暗消虛堂愚


天地同根已自明大夫何用逞英靈壓良為賤南泉老笑指庭花換眼睛無隱鑑


陸亘回珠轉玉南泉換斗移星花陰滿地日午夢覺流鶯一聲南岩勝


天地同根元一體畫師難畫亦難猫南泉轉步移身處引得黃鸎下柳條嘯岩蔚


金鴨香消更漏長沉沉玉殿紫苔生高空有月千門照大道無人獨自行石帆衍


玉殿苔生正不居四臣無路納嘉謨老睘知是承誰力風暖歌聲落野鉏石林鞏


大悲手眼問來親王老酬機列主賔倒轉鎗頭來快便從茲六國絕烟塵野菴璇


馬前相撲入交失脚不來外求當面修削六合彼中身分明舉似人到處世界揔成就脫畧窠臼還滲漏月堂昌


甘贄有有放首座徹底惺惺雲收雨霽長空闊一對鴛鴦畫不成松源岳


拋來撒去互施呈地獄門前鬼眼睛覷破髑髏肝膽外摩醯頂上復重明虛堂愚


一般設粥古今稀十利功圓果不低鍋鑊盡穿無煑粒叢林遠近揔應知汾陽昭


甘贄設粥詣南泉請師念佛眾僧前狸奴典座言歸去當時鍋鑊一時穿慈明圓


兩頭水牯忽相逢出入平田淺草中杖子擊來何處去悠悠千古永無蹤保寧勇


槌下分明漏泄多尋常設粥却誵訛狸奴白牯無尋處枉使廚頭打破鍋佛國白


異路相逢句已酬閒吹羗管向汀洲漁人貪沙頭鷺不覺扁舟逐浪流雪峯預


財施無窮法施多為他狸牯念摩訶無端甘贄低頭拜撩撥南泉打破鍋張無盡


特來設粥誇英俊那知王老更風流打破粥鍋呈醜拙狸奴白牯一齊収踈山如


高吟大笑性猖狂潘閬騎驢出故鄉驚起暮天沙上鴈海門斜去兩三行湛堂凖


狸奴白牯念摩訶爭似南泉打破鍋雖然佛法無多子天下樷林不柰何皷山珪


南泉打破閒家具浩浩諸方作話看今日為君重舉過明明歷歷不顢頇徑山杲


甘贄設粥顯家風王老無端贊施功報去始將鍋打破也知賊過後張弓海印信


甘贄設粥念摩訶致見南泉打破鍋萬事但將公道斷任教四海動干戈照堂一


甘贄設粥施財南泉將鍋打破輸他白牯狸奴贏得一塲因果二人暗中紅心疑殺廚前典座莫疑好煑粥別無巧只要頻頻攪圓悟懃


太平自來不打諸人也須照顧甘贄米裏有蟲南泉鍋是鉄作君看大冶精金終不墮羣錮鏴佛鑑懃


甘贄設白粥南泉費塩醋彼此落便宜至今斷來路或菴体


針鋒相揍便干戈帶累南泉打粥鍋莫謂當年輕放過大都有罪不重科笑翁堪


甘贄設粥南泉打鍋一般病痛徹底誵訛更有些兒好笑明朝餓殺禪和雪菴瑾


設粥般勤請念誦白槌各為念摩訶上來功德要圓滿去廚頭打破鍋橫川珙


行者失却眼南泉破却鍋滿堂僧不厭一箇俗人多南岩勝


將去將來事不差龍潭固問勿交加後來多少爭唇吻春鳥喃喃罵落花汾陽昭


十餅每將留一箇因思何謂蔭兒孫團團將去還將入不覺醍醐到頂門白雲端


南岳山頭見石頭便歸古岸狎沙鷗謾分胡餅為香餌引淂金龍上直鈎佛國白


持來送去樣團團覆蔭兒孫不寒何似當時休擘破渾崙留與後人看無凖範


受惠當思報將他一餅回出家緣法到當下得心橫川珙


脫白投師貴苦辛擎茶問訊盡躬親無端再敘三年事笑倒街頭賣餅人白雲端


據欵結案得失過半盡力擔當上船離岸無不指示汝擎茶行食處聖觧凡情不過來軒軒頭角起風雷月堂昌


驪龍海臥瑞雲高四望歸宗萬潮木人來問西宮事回惠東園一顆桃投子青


回頭已落今時路不露鋒鋩豈得圓撥動少林関棙子誰知別是一壺天成枯木


草戶柴門謝子來躬身下拜笑眉開深深蜜密親分付莫道寶山空手回踈山如


深深親下拜三代禮全該此意如不然玉帛云乎哉無凖範


嵗稔時清禮多相逢陪酒又陪歌當筵不觧開懷飲如此一天風月何東叟


言詮不到是同袍拂袖歸堂眾乃淘沙礫真金無辨別不湏疑慮更忉忉汾陽昭


金剛際下古髑髏幾被人踏血濺空明月任從君自掬寒松那棄白雲封投子青


垂手還他作者機尋常語裏布鎗旗重詢擬進歸方丈一句分明更不疑霞淳


白雲深處路難通擬問踪由已涉功挂角羚羊無影迹從容還落正偏中霞淳


妙藥何曾過口神醫莫能捉手若存也渠本非無至虛也渠本非有不滅而生不亡而壽全起威音之前獨步刼空之後成平也天蓋地擎運轉也烏飛兔走天童覺


得人一牛還人一馬虎驟龍驤誰敢定價三千里外見譊訛生鐵一團無縫尼無著捴


一吹無孔笛一撫沒絃琴一曲兩曲無人會雨過夜塘秋水深潛菴光


道吾作舞一曲無譜若將耳聞未敢相許野菴璇


遍身是通身是拈來猶較十萬里展翅崩騰六合雲搏風皷蕩四溟水是何埃塏忽生那箇毫兮未止君不見網珠垂範影重重棒頭手眼從何起雪竇顯


一竅靈通八面玲瓏無象無私春入律不留不礙月行空清淨寶目功德臂徧身何處通身是現前手眼顯全機大用縱橫何忌諱天童斍


弟應兄呼豈偶然嬉遊時在舊山前通身手眼如何會拾得寒山笑揭天大洪預


演若怖回鏡裏首那吒還復舊時身不知手眼從何起便道全軀在剎塵佛心才


通身是手眼徧界不曾藏背摸床頭挑翻身嫌夜長天寧璉


觀音妙音十八十九眼見耳聞是人知有左握軍持右擎楊柳捏聚放開烏飛兔走大洪恩


大悲許多手眼如人夜摸枕子徧身通身起來盡受奴驅婢使君不見認著牛迹裏失却大海水轉變未得時依前有依倚歸去來歸去來拍天洪浪如浮埃月堂昌


徧身是通身是酥酪醍醐為一味毫端湧出湏彌盧芥子吸竭滄溟水十虛吞爍正眼寥廓照用同時人境俱奪棒頭喝下錯承當背手拈來已失却莫莫水是水山是山切忌無繩而自縛圓悟勤


大悲菩薩千手眼如人背手摸枕頭猢孫跳出布袋口不妨隨處逞風流菴樞


徧身是通身是淨潔渾身涴却拽來露出猛風吹誰教背手摸枕子復打三棒無菴全


借來聊尓了門頭得用隨宜即便休象骨岩前弄蛇手兒時作處老知羞天童覺


饑飡嫩草遙山去渴飲寒泉曲澗回放蕩不耕空劫地暮天何用牧歌催霞淳


便好埋却更無依托天上人間逍遙快樂切忌思量涉路途不勞彈指開樓閣普菴玉


愬金毛獅子子旃檀林下青莎裏置也置也威自全一出六出眉趯起非擬擬知幾幾星流不啻三千里天外風清哮吼時為君吸盡西江水咄雪竇顯


放出金毛獅子百獸不見踪由要得爪牙全露直須自把繩頭菴樞


行盡千峯路轉高肯歸方憶舊雲房貪尋古調單于曲暨蹉胡家一韻長投子青


玉鞭高舉擊金門引出珊瑚價莫論逈古輪王全意氣不彰寶印自然尊丹霞淳


燒香人靜杳無聲苔滿墀皓月明入戶當堂慵正坐出門尤下堦行霞淳


枯木岩前烟嶂昏羚羊挂角覔無門玉梭暗擲千峰外一線虛通曉色分孤逈逈絕瘢痕萬古寒潭攪不渾正坐當堂金殿冷回頭盡是我兒孫自得暉


賔則始終賔主則始終主拂袖辨誵訛依前還自舉還自舉栢巖堂上雨花雨月菴果


泛舟駕險三十春繫處竿頭死活人夾嶺桂分千古韻朗江山翠萬重新投子青


捨短從長有幾人遠求船子扣玄津蘭橈數拄徒開口水色山光特地新斍海元


不犯清波不擲鈎怪哉當面觸鼇頭微茫一噴朦朧雨萬壑千溪水逆流保寧勇


長竿放去隨波浪線來獲錦鱗橈下反身何脫洒回頭不見舊時人佛迹昱


蘆葦蕭簫江岸秋長天獨月向西流離鈎三寸無人道笑倚蘭橈自點頭張無盡


驀口一橈玄路絕藥山之道始流傳離鈎三寸無消息覺海方乘般若船徑山杲


白雲檻外思悠哉密密金刀剪不開幽洞不拘金鎻意縱橫無繫去還來丹霞淳


一葉輕舟泛海隅金鈎釣得錦鱗麤幾多逐浪迷源者誰識清波意自殊枯木成


離鈎三寸如何道駐擬還同眼裏沙篷底月明載歸去刼前風韻落誰家真歇了


離鈎三寸何不道法眼無瑕瑕轉多若使一橈全腕力朱涇無復水重波竟陵海首座


渺渺煙波一葉舟竿頭線幾沉浮離鈎三寸如何道便有金鱗暗點頭尼無着捴


一橈提起定綱宗直得乾坤大地空只為夾山輕放過至今四海錯流通別峯印


一橈打著這瞎漢堪笑令猶行一半竿頭線釣鯨波浪拏雲猶是鈍圜極岑


一橈劈腦沒遮攔大海波濤徹底乾盡謂單傳并直指誰知揔被祖師謾密菴傑


離鈎三寸已周遮臭口纔開隔海涯贏得雲山渺秋水至今長暎夕陽斜孤雲權


三寸離鈎槭一橈百千毛竅冷颼颼雖然兩手親分付要在渠儂自點頭無際


夾嶠當年錯用心貪他香餌被他擒點頭三下無言說水闊山遙恨轉深浙翁琰


了無錐地可容身却泛孤舟據要津不獨夾山遭毒手至今賺殺一船人笑翁堪


合頭著語酬船子恰如掘地覔青天直饒橈下通明徹也是華亭破漏船蘇臺辯


無相無瑕便倒戈只因輕信智頭陀若還不到華亭上鐵鑄船橈柰汝何南叟茂


朱涇深處泛扁舟伶俐闍上直鈎劈口一橈空宇宙遠山疊疊水悠悠葛廬覃


笑中棄却竹林寺將謂華亭有幾多窮性命於橈下喪細思成敗是簫何末宗本


三十餘年在藥山鬼家活計豈能傳當時不得夾山老且耐煩撑破船清溪徹


夾山橈下悟心休何患身名踏覆舟今古華亭垂釣者煙波江上使人愁照斍捴


蓼夾蘆花碧海秋錦鱗躍浪上金鈎目前無法回頭看踏覆船來得自由羅漢南


不犯清波意自殊口開目瞪尚踟蹰漁舟覆却無踪跡落日秋風戰荻蘆佛陀遜


老手當年靠夾山全機喪盡結深冤父南子北家何在撥轉天關地軸翻瞎堂遠


驀口一橈全殺活點頭三下鼻撩天至今千古風流在誰道華亭覆却船佛照光


拶透機先子欲酬迅雷楫下汗如流踏翻船子水悠悠直入千峯不轉頭水菴一


藏身無迹更無藏脫體無依便廝當古鏡不磨還自照淡煙和露濕秋光


沒踪跡處莫藏身看來端是眼中塵全機打破繫驢橛棒頭敲出玉麒麟圜極岑


明鏡當臺一椎打破東魯西秦無可不可肯堂充


一橈劈口虛空破三點驢頭覆却船父子至今俱不了江湖波浪錯流傳天童淨


機輪元不挂頭會有金鱗上直鈎驀口一橈猶未徹踏反船子有來由松源岳


臭口未開經萬刼毫纔犯鐵輪隨雨散雲収明月夜反動江波說向誰木菴永


夾山不在一橈上明月蘆花夜夜寒誰謂華亭消息斷儼然秋色在江山解空觀


散席迢迢到海涯點頭橈下喪全機父南子北今何在月冷漁歌落釣磯天目禮


一下蘭橈驀口鞭大洋海底火燒天父南子北家何許風滿長空月滿船蒙菴


稱意金鱗一上鈎華亭江水合西流釣船盡底掀翻了惱亂春風卒未休朴翁銛


藥貼分明說得親不知裏面偽和真諄諄教誡癡兒女莫把方書誤後人虛堂愚


一棹綠楊灣金鱗得處難長江深有恨不合踏反船西岩惠


藏身處沒踪跡無影樹頭靈鳥宅沒踪跡處莫藏身不萌枝上春花拆有來由誰辨的天曉西風拂拂吹松釵一徑爭拋擲東谷光


撞破虛空七八片逆開金鎻兩三重轉身直入青霄外多少行人覔路蹤成枯木


興亡虛去又虛來為渠國土絕纖埃須彌頂上無根草不受春風花自開投子青


偶尓垂言借問伊知音爭使落今時胡笳不犯宮商曲玉笛橫時刼外吹丹霞淳


雲在青天水在瓶君妄解作惺惺汾陽問幽如實神通現姓名汾陽昭


雲在青天水在丹霄把手共君行回頭不覺寒更曉一片紅光海上生圓通僊


雲在青天水在瓶眼光隨指落深坑溪花不耐霜風苦說甚深深海底行張無盡


隴西賢相登藥嶠雲在青霄水在瓶風靜雲消空獨露天門玉女不曾扃京兆府天寧璉


古人問道復何言水在中雲在天故國要歸歸便得離亭雲月渡頭船白楊順


制使當年問道時單鎗匹馬到禪扉再四垂慈猶未曉揮毫落紙更明詩洞山聦


陌路相逢不相識雲水悠悠無定跡饒君富貴百千般爭佀儂家窮的的大洪恩


貴耳而賤目背手抽金鏃仰面看青天箭過新羅國弁山阡


雲在青天水在平生肝膽向人傾真金自有真金價終不和沙賣與人北海心


若陳見面太懸殊雲水重新誑惑渠謾說當時曾省悟却將魚目當明珠天目禮


撥草瞻風不柰何深山有道要經過只因貴耳而賤目引得全身入草窠毒菴常


即今非見面昔日不聞名一句添三句篇章讀不成西岩惠


曾扣西來問翠微經行駐步大慈悲當時投子如能薦惡水重將更潑誰水菴一


師子出窟驪龍入宂擡眸風生眾獸腦裂更弄爪牙反成漏泄時至須憑返擲機分明踏破澄潭月投子舒


進不前退不後頭尾中間兩處走胡僧撫掌咲呵呵此土西天未曾有佛鑑懃


入林不動草入水不動波曾經達本源結舌更無過若是叅方士須達末後句大圓智


晝復夜初中後金烏飛玉兔走於此茫然與悄然捴是鰕跳不出斗石溪月


有客訪師纔入門由來賔主未曾分箭鋒相拄皆無咎善始全終誠罕聞本覺一


眼明慣識陣雲高兩手揮戈戰不休世事若將公道斷將軍歸去合封侯絕象鑒


作者相逢箭拄鋒其中綿密不通風要須惜取眉毛好免使全身落草中竹屋簡


將軍帳上孰能過不易僧初善切蹉蛇尾龍頭弓劒折山藤三十未為多本覺一


心本非心性本非性心性兩忘誰少誰剩老倒本空灼艾求病妄外迷源孤負凡聖


心性從來體一同有無空處透真空古今妄外迷源者春入園林處處紅塗毒


叅禪學道莫匆匆動轉無非觸祖翁口在面門猶不見喫茶清話故難通水中塩味知相似色裏膠清信不空欲得不招無間業莫將情觧謗宗風南堂興


徹底老婆心不向那邊討父子要投機無端入荒草圓悟勤

