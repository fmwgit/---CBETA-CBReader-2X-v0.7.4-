中華大藏經（中華書局版）數位版, No. 1720 禪宗頌古聯珠通集


而今飽學似當時脫盡纖塵到不知任短任長休剪綴隨高隨下自平持家門豐儉臨時用田地優游信步移三十年前行脚事分明孤負一雙眉


萬象之中獨露身一回相見一回親東西南北吾皇化莫向江南苦問津浮山遠


離念見佛破塵出經現成家法誰立門庭日逐舟行江練靜春隨草上燒痕青撥不撥叮嚀三徑就荒歸便得舊年松菊尚芳馨天童覺


問佛從頭理不虧莫同巧妙騁機真金若不爐中鍛爭得將金喚作泥汾陽昭


江國春風吹不起鷓鴣啼在深華裏三級浪高魚化龍癡人猶戽夜塘水雪竇顯


巇嶮行時問路難有人相問北村南長安無限人來徃幾箇無鈴過得關投子青


僧問如何是佛師云汝是惠超禮拜進前义手思量十萬迢迢慈明圓


官買賣不相饒問佛言云是惠超嗟見衲僧生異觧認他虹虹作仙橋天衣懷


當臺明鏡絕精麤誰道胡來便現胡法不相饒人莫問可怜天下亂名模佛印元


木人行千里駿馬不移蹄落日依南土因風向北嘶正覺逸


妙用不須霜刀劒能彈何必玉絃絲嚴冬午後夜三點閒坐閒眠雲散時翠巖真


纔到元正便是年暖風無處不陶然途中多少尋春客悞黃鸝作杜佛慧泉


一文大先錢買得箇油糍喫向肚裏了當下便不飢白雲端


擊石乃出火火光終不然碧潭深萬丈直下見青天草堂清


一顆靈丹大似拳服來平地便昇仙塵緣若有毫在蹉過蓬萊路八千慈受深


三千里外望家鄉雲水重重客路長向道莫行山下去果聞呌斷人膓上方益


望風鳴處困鹽車伯樂回觀價萬殊可笑如今虞坂上錯將駑馬作龍駒普融平


問佛如何荅惠超秤鎚雖定價相饒雲中不覩雙鵰落箭過新羅十萬遙長靈卓


問佛云言是惠超當機一句不相饒遲疑更向途中覓重疊關山十萬遙雲溪恭


覿面相呈見不難髑髏鑑覺尚顢頇巨靈擡手擘不破始信從前踢突國南華昺


問佛分明荅惠超半斤八兩不相饒藂林萬古為殃禍惡語傷人恨不消真歇了


病遇良醫飢逢王饍醬裏得鹽雪裏送炭圓悟勤


借婆裙子拜婆朝問佛唯言汝惠超萬古石頭城下水終歸大海作波濤佛燈珣


問佛還云是惠超和根帶子上枝條春風浩浩難回避發起乾坤那一苗楚安方


微酸梅子始生仁鶯老花殘迹已陳一夜南風移斗柄明朝烟柳不關春正堂辯


一字入公門九牛拔不出咄這野孤精鼻孔都打失月林觀


惠超問佛佛何遙機就機兮荅惠超到此直須揮劒刃不然漁父便棲巢覺鐵觜


曹源一滴水是即波濤起桃花流出洞中來漁舟夜宿蘆花裏楊無為


曹源一滴是曹源萬派滔滔向海門無限乘槎人不薦風濤皷處有龍蟠照覺緫


曹源一滴久澄清流出千江絕浪聲大海幾多遊玩者茫茫空繞水邊行白雲端


守株非得兔罔象獲玄珠一滴曹源水分明灌五湖佛心才


曹溪一滴異常流流入滄溟冠九州垂釣幾番波浪嶮未曾聞道失漁舟草堂清


一滴曹源立問端清涼荅處在言前眾流截斷窮源底百川依舊勢朝天佛燈珣


得人一牛還人一馬珎重曹源可知禮也雷奔洶湧海濤生誰觧截流那下行那下行通玄日午打三更韶禪師


應口曹源一滴時誰知依樣畫猫兒袖中三尺龍泉劒落盡髑髏人不知別峯印


曹源一滴水相罵饒插觜鷃雀空啾啾驊騮已千里月窟清


沒踪跡斷消息白雲無根清風何色散乾盖而非心持坤輿而有力洞千古之淵源造萬象之模則塵會也處處普賢樓閣門開也頭頭彌勒天童覺


水不洗水金不金昧毛色而得馬靡絃而樂琴結繩畫卦有許事喪盡真淳盤古心天童覺


宗師故故問同人一擊毫兩路分再審便能明的旨自然清白不從聞汾陽昭


六國當時已太平太平纔久不知兵修公換得長虵陣天下人人會死生佛印元


堪悲堪笑修山主因地起因地倒覿面難藏苐一機令人却憶雲門老正覺逸


石城親切問同叅不話東西便指南明暗兩條來徃路依俙屈曲在嵐保寧勇


金鱗欲化遭它點額舉頭看湧波瀾浪拏雲處風高天地寒佛慧泉


秤頭蠅坐便欹傾萬世權照不平斤兩錙銖見端的終歸輸我定盤星天童覺


毫有差天地隔龍濟清涼何失得魚魯刀刁孰可分水中有乳鵝王擇本覺一


一道如弦直長安信已傳萬邦皆入貢四海息狼烟掩室開


不知將甚報君恩雲起江湖浪皺痕一片古帆乘興去與誰相逐過天門保寧勇


一不是二不成落花流水裏啼鶯閒庭雨散夜將半片月還從海底生象田卿


識得凳子四脚著地要坐便坐要起便起在菴賢


松直曲鶴長鳬短黃世人俱玄治亂其安也潛龍在淵其逸也翔鳥脫絆夫何祖祢西來得失是非相半蓮隨風而轉空船截流而到岸箇中伶俐衲僧看取清涼手天童覺


老將高提白玉鞭雙駒一策去翩翩古今得失論量底空看西山暮雨前正堂辯


清涼指出二僧捲起一得一失誰觧相委只見桃花逐水流幾人親到桃源裏肯堂充


古佛堂前到者稀相見難逢掣電機死水有龍終不聖驚起依前眼天衣懷


塵刦來事盡在于今祖師不會靣壁沈吟楊無為


妙圓金地絕纖塵到者當觀無相真莫道玄門難近向舉頭便是塔中人雪竇宗


耳如聾口說如啞法眼舌頭孰真孰假無着緫


親口問來求透路作家直為指昬朦眼耳忽然春夢覺鶯吟燕語盡圓通大洪遂


聲色本來惟兩字作家曾共辨言端若人識得其僧問直透色聲應不難本覺一


聲色都來兩箇字衲僧不透眼中沙黃鶴樓前吹玉笛江城五月落梅花慈受深


進老分明到五臺修師真箇入閩來維那院主門相對說著令人兩眼開正覺逸


豁落無依高閒不覊家邦平帖到人稀些些力量分階級蕩蕩身心絕是非是非絕分立大方無軌轍天童覺


入院高茅緫不疑都緣未達祖師機妄空學問爭長短虗記閒詞一肚皮大地山河君可別報云不別恰如癡當人被息狂迷者見成舉措不揚眉汾陽昭


山河大地同兼別口中未有娘生舌多知禪客強分踈甕裏何曾走却鼈佛印元


地藏當機竪指頭諸老至今猶未瞥天回地轉却等閒千古萬古兩條銕白雲端


商量同別有多般老倒何曾舉舌端今古不能提得去一雙靈劒倚天寒保寧勇


休爭自己與山河撥動干戈不奈何看取將軍施武略兩條寒劒定龍蛇冶父川


火爐頭話幾多般自己同時作麼觀直下起來呈伎倆山河大地黑漫漫虗堂愚


凡全是聖聖全凢究實遺名直下叅廓徹逈超凡聖處無言童子口喃喃靈源清


剗除露布葛藤不用之乎者也饒君句下精通未免喚驢作馬卍菴顏


融峯強萬丈未話足先酸若不緣雲去那知星斗寒虗堂愚


問若剜心荅若劈腹句裏反身何勞迅速刦火俱然同大千全機不動劒旋龍濟山頭龍退骨摩天上鼓驚湍


是與不是俱不是亦無不是謾勞推兩頭截斷歸家後獨露乾坤更是誰靈源清


薦得是移花兼蝶至薦得非擔泉帶月歸是也好鄭州梨勝青州棗非也好象山路入蓬萊島是亦沒交涉着秤鎚硬似銕非亦沒交涉金剛寶劒當頭截阿呵呵會也麼知事少時煩惱少識人多處是非多全菴已


是是非非來却易非非是是去還難是非從此銷磨盡一顆圓明照膽寒雲衲慶


虛空為皷須彌槌擊者雖多者稀半夜髑髏驚夢破滿頭明月不思歸丹霞淳


國令嚴嚴擬者危毫纔動銕輪隨心萌口應三千里齒露言來苦怨誰投子青


靈山會上言雖普少室峯前句未形瑞草蒙華含月秀寒松蓊欝出雲青丹霞淳


刦火洞然無相宅金門不覩玉樓家寶天雲淡銀河冷浩浩波瀾豈動沙丹霞淳


吞却階前下馬臺逢人有口亦難開戲衫莫恠重拈出曾是村歌社舞來笑翁堪


剖出驚人句布袋裏烏龜衲僧莫錯會黑豆未生時洞山聡


問法窮因歸何處黃河透過碧波瀾須知雲外千峯上別有靈松帶露寒投子青


路窮崖斷進無門頼有山翁指出原九曲黃河清徹底誰知別是一乾坤菴需


九曲那容眨眼看操舟誰觧別波瀾文殊曾展回天手直得朝宗萬乾木菴永


馳書纔去返匆匆一足垂酬繼後踪坐久成勞誰委悉紅爐點雪自相通投子青


等閒不語未逢人語便傷直似太親不顧火中鸞鳳息驚他石虎暗生瞋投子青


著秤鎚硬似鐵懞懂禪和猶未瞥三冬嶺上火雲生六月長天降大雪雲峯恱


著秤鎚硬似鐵此時有理不能說新羅國裏火星飛直向雲門指上熱白雲端


信步紅塵裏無人問短長歸來天欲暮片月照滄浪京兆府天寧璉


牧童歸去倒騎牛白日城中晚未休著秤鎚硬似鐵那知船子下楊州佛陀遜


高高峯頂飜銀浪深深海底起紅塵金鍾玉漏相酬酢疑殺滔滔天下人苟非作者孰問關津執鞭回首四海良鄰君不見仲尼溫伯雪傾盖相逢也奇絕圓悟勤


五鳳樓前玉漏須彌頂上擊金鍾巨靈擡手無多子擊破華山千萬重即菴覺


蓮華荷葉報君知出水還同未出時江北江南問王老一狐疑了一狐疑雪竇顯


蓮華荷葉有由哉泥水分時絕點埃堪憶九龍初沐處東西一步一花開白雲端


蓮華荷葉共池中華葉年年綠間紅春水漣漪清徹底一聲啼鳥五更風張無盡


烟籠檻外差差綠風撼池中柄柄香多謝浣沙人不折雨中留得盖鴛鴦慈受深


蓮華荷葉的須分無限清香付與君彈指若知霄漢路便能平地步青雲長靈卓


香苞冷透波心月綠葉輕搖水面風出未出時君看取都盧只在一池中佛鑑懃


泥水未分紅菡蓞雨餘先透碧波香千般意路終難會一著歸根便廝當佛燈珣


蓮華荷葉非妙非玄碧潭澄徹明月初圓最好太平無一事儘教樵唱滿江村佛心才


白藕未明非隱的紅花出水不當陽游人莫用傳消息自有清風透遠香丹霞淳


荷花荷葉為君通問荅還同箭拄鋒覿面清香來不盡須知不在藕池中本覺一


出水何如未出水蓮華荷葉有來由定光金地遙招手智者江陵暗點頭太源岳


荷葉團團擎翠盖蓮花灼灼闘紅粧馨香越格無人薦又遂薰風過野塘雲耕靜


荷華荷葉意在言前神仙妙訣父子不傳石田薰


一片虛凝絕謂情人天從此見空生蚌含明月深深意曾與禪家作戰爭雪竇顯


蚌含明月兔懷胎無限禪人劈不開鐵眼銅睛何擬擬三千里外笑咍咍長靈卓


蚌含明月秋波冷兔子懷胎夜寒皎皎清光成一片直湏回首好生觀佛鑑懃


蚌含玄兔何深體用明來絕古今雪曲唱高還和寡不知何處是知音本覺一


玉兔懷胎蚌含明月乘時正在中秋莭一顆明珠轉玉盤徹底無瑕光皎潔慈受深


路上忙忙赤脚人草鞋踏破走風塵東西南北忙中畔拄杖頻挑日月輪佛國白


破草鞋赤脚走衲僧到此無窠臼拄杖頭邊挑日月九州四海任遨遊真如喆


智門真得祖家風放出雲門廣長舌大智如愚大巧若拙用盡工夫參不徹莫於平地上增堆休向虗空裏釘橛天童覺


拄杖頭上挑日月藏身北斗何殊絕三千剎海夜沉沉新出紅爐一點雪南堂興


破草鞋赤脚走胷中憤氣衝牛斗湏彌頂上擊金鍾百戰塲中師子吼


破草鞋赤脚走堂堂向外揚家醜只知斂衭出人前不覺衣穿露兩肘最菴印


眼裏塵沙耳裏土千峯萬峯不肯住落花流水太茫茫剔起眉毛何處去雪竇顯


住不住日卓午蓮華菴主誰相許楖橫擔不顧人千峯萬峯是何處翠巖真


作者仍甘在半途半途不住竟何如橫擔楖千峯去雲外何人得見渠本覺一


石火光中爛熳遊白拈臨濟未同儔掀反華岳連天黑幾箇知身在御樓無菴全


叢林傑出鎮汾陽譽走名馳振八方人問西來祖師意觧云扇子足風涼正覺逸


青扇子足風涼斷際全機善舉揚月眀三峽猿啼夜何處人聞不斷膓佛慧泉


青扇子足風涼親得搖來始息狂只愛團團無縫者人前空自眼如羊白雲端


青扇子足風涼日用何曾有覆藏堪笑塵中無限客手遮西日汗如湯慈受深


汾陽青扇價難酬為有涼風卒未休不見鹽官多少眾競頭爭角覓犀牛上方益


風格團團妙意深等閒拈出示知音汗流浹背曾施手氣爽中宵便負心佛鑑懃二


祖意宗師先漏泄團團青扇足風涼禪人未曉重相問獨自凄凄過洛陽親得搖來始息狂風動荷花滿座香自從一得真歸趣無意涼人人自涼椘安方


呷醋咬陳薑波斯鼻孔長得些滋味子婆是阿爺娘肯堂充


青扇子足風涼標格團團不覆藏信手拈來隨處用清機元不在汾陽頑石空


平地無端立話端揭天聲撼怒濤寒直饒識得拄杖子也是封皮作信看笑翁堪


汗漫學屠龍人言枉費工自非親到者誰與論窮通虛堂愚


妙峯三箇錯不是無病藥龐公賣笊籬清平道木杓


兔角龜毛眼裏栽銕山當面勢崔嵬東西南北無門入曠刦無明當下十智同真面目全於中一智是根源若人要識汾陽老擘破三玄作兩邊洪覺範


十年湖海覓冤讎不得冤讎未肯休芍藥花開菩薩面櫚葉長夜又頭鼓山珪


畫得真如活花間翅展開黃鸎偷眼覷不敢下枝來正堂辯


陽春白雪人難和藻鑑冰壺豈易觀一把柳不得和風搭在玉闌干或菴體


輥毬閙市眾人看一陣清風吹面寒定亂不須雙刃劒活人何必九還即菴覺


洞裏無雲別是天桃花如錦柳如烟仙家不會論冬夏石爛松枯是一年無量壽


臘月三十日開口便為勑更擬問如何明朝正月一無凖範


臘月三十日真人好消息戴空山行穿靴水上立雲衲慶


空手歸時誰肯信驢馬載入門來家家舉起火把子半夜天如白日開白雲端


寶山到日事如何空手回時所得多家家門前火把子明如日月照山河佛鑑懃


納它皮角要輸機放下尋時結抄歸一任這回黃雪落滿家圍火掩柴扉白雲端


佛性要當時莭顯北禪除夜啟玄津當筵獨恣庖丁刃直至如今此話新靈源清


來勾皮骨訪知音一語當機直萬金子擲來如未曉眼前爭免拾花針


分皮納角牛何在釵釧瓶盤只一金大用莫言無軌則當機須是芥投針草堂清


白牛露地直須烹分嵗閑和野菜羹莫謂个中滋味少須知四海飽膨脝普融平


北禪分嵗烹白牛官中文字急來勾立地交他納皮角連忙擲下舊兜鍪文殊道


北禪夜分嵗特地巧安排維那出隻手線去又來田郎催拍板鮑老舞三臺若教行正令活作一坑埋石菴玿


白牛烹了正熈熈皮角官中却要追捋下簷輸納了燈前更鼓夜遲遟天目禮


挑不上筋撥不開合掌讚言善哉善哉踈山仁


此行莫擬幾時回北去應須到五臺若遇文殊放光處殷勤為我記歸來虛堂愚


柴火煎熬擔在身相逢狹路不堪論淡烟落日青山外滿地難収刀斧痕石林鞏


點畫分明無道理老胡幾度提不起不如分付王將軍無限風流歸手裏白雲端


泗州忽示現揚州天下宗師話路稠君子愛財取有道南海波斯鼻孔麄慈明圓


玉堂有路通人到金榜無名只自慚長恨貧儒書讀盡老來不得一青衫栢永


說似琅玕猶是玉謂言鍮石又如金自慚識性多庸下未有昭昭至鑒心佛鑑懃


却外濤聲滿世間羣生無處可躋攀寥寥天外清虛境誰觧陵空上帝關圭堂居士


入門句子已先酬喚去呼來苐二頭到此不知茶味者紛紛空買洞庭舟虗堂愚


閃爍金鱗躍浪時華亭貪翫下鈎遲誰知雪老垂慣不犯波濤取得伊白雲端


千峯寒色事如何雪上加霜凍滑多若遇鄒陽吹暖律巖花應不待春和楊無為


千峯寒色冷堆青雨滴巖花照眼明若問个中端的旨休將鶴唳作鸎聲本覺一


一枝枯草強遮羞明鏡當軒燭盡幽滿面慚惶移步去清光灼灼避無由白雲端


迦葉聆箏起舞淵明聞鍾皺眉息畊斗室危坐半窓凍日熈熈虗堂愚


風卷浮雲盡青天絕點埃山川俱在目何必上高臺葛蘆覃


業識茫茫無本可據咄哉癡漢便恁麼去肯堂充


鋸觧秤鎚油煎石碟兩手擎來有功者賞且菴仁


瞎却摩醯三隻眼南北東西路不分千林落葉無人掃獨自松門展脚眠


擊碎髑髏敲出骨莭明眼人前自彰醜拙木菴永


禪家流愛輕薄滿肚叅來用不着堪悲堪笑天平老五老峯前古觀基老君元是一牟尼時難只得同香火莫它人說是非南堂興


狂狗趂塊瞎驢趂隊只許我知不許伊會


雪嶠層層翠深風生寒岫結重雲夜來鳳冲霄漢曉樵人逐鴈羣投子青


三軍不動旗閃爍龍蛇陣上看謀略令人長憶李將軍萬里晴空飛一鶚復菴封


與奪雙行驗正邪纔爭拄杖便亡家驀然銕棒如風疾失却從前眼裏花白雲端


誰謂當初悔行脚錯錯西院清風頓銷爍復云忽有箇衲僧出來道錯雪竇錯何似天平錯雪竇顯


把纜放船膠柱調絃遠水不救近火短綆那汲深泉天平老太忽草為兩錯悔行脚大地茫茫愁殺人眼裏無筋一世貧圓悟勤


彼呼我諾彼啐我啄聞如不聞將錯就錯金剛眼睛槵子換却會與不會都盧是鍇佛鑑懃


兩錯將來竟不成從而南北路頭分後來費盡分踈語半是思君半恨君雲衲慶


荊山羙玉何湏辨赤水玄珠不用拈冈象無心黃帝重卞和有智楚王嫌丹霞淳


路窮崖仞問山翁別指巖西東嶺東擬進霧垂嵐色重回頭忽見太陽紅投子青


真空無相絕名模立底精畫底麄道即不辭難上紙西天鬍子沒髭止泓鑑


等是垂慈為來舌頭拖地語如雷葛藤滿地無人剪狼藉春風又一回竹屋簡


心外本來無一法國師見處未為親若言滿目青山是認著還生眼裏塵無隱鑒


西來祖意不東西鳥春深抱樹啼多少行人空悵望青山孤聳白雲低保寧勇


不東不西一句全提軟似生鐵硬如爛泥投針未諳鉢水刮膜再用金鎞雲瑣家山歸路絕回頭翻笑杜鵑啼肯堂充


他家自有兒孫在父祖田園都不愛平生活計剎那中東頭買得西頭賣大洪恩


人問西來祖師意燈公對道不東西它家自有兒孫在多是隨言却自迷本覺一


末上一回秤八兩又秤恰重半斤來定盤星在誰人手爭著毫可恠白雲端


丙丁求火己躬明法眼青峯古路行行到水窮知盡處坐看雲起見平生照覺緫


丙丁求火問青峯尀耐韓獹逐塊蹤賴得清涼重點破一聲雷震化為龍大洪遂


問處分明荅處親青峯八字打開門頭頭盡是吾家物何必臨歧更問津佛燈珣


丙丁童子來求火再問炎炎燎面門過現未來三世佛不離其中轉法輪冶父川


丙丁童子來求火南方丙丁又属火桉劒宗師柰若何是君心下意不過卍菴顏


一回醉倒玉樓前亂釵橫語笑顛最是惱人腸斷處借婆衫子拜婆年皖山凝


昔見非真今見非假字經三寫烏焉成馬寶葉源


空空無背面拈起豁然成兩片擔向南屏山角頭千古萬古少人見要見麼以拂子打圓相云金烏飛上琉璃殿斷橋倫

