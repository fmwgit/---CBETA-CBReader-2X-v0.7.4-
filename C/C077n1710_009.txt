中華大藏經（中華書局版）數位版, No. 1710 古尊宿語錄


諸子謾波波過却幾恒河觀音指彌勒文殊不柰何


分明歷世三十春因悟桃花色轉新人人盡得靈雲意不識靈雲是何人


玄沙道處少人知密密相逢更莫疑今古相傳親的旨少年多是白頭兒


悟了却從迷裏悟迷悟從來無差始知本末至于今今古相承無別路無別路莫問人說今古問來事元是主從他人問賔主識得賔全是主主中賔賔中主更互用無差互賔中賔主中主兩家用莫讓主把定乹坤大作主不容擬議斬全身始得名為主中主


我有一機不假修持若人問著便喚沙彌


我有一著不自棲泊若人更問劈口便著


我有一宗勿示西東若人擬議別喚王公


報叅禪賔人中有見親若求端的旨月望陽春


臨行少語足人怜莫辱家風汗舊賢保護盡從今日去靜坐寒窓月那邊


幾多真子向西東物外縱橫莫用功隨處化緣皆是道臨行一句盡流通


廓然無事少人聞任意縱橫勿計程步步登高看前路莫教失脚墮深坑


背陰山子向陽多南來北徃意如何若人問我西來意東海東面有新羅


咄哉巧女兒攛梭不解織貪看闘鷄兒水牛也不識


咄哉拙郎君巧妙無人識打破鳳林関穿靴水上立

