中華大藏經（中華書局版）數位版, No. 1720 禪宗頌古聯珠通集


自照列孤眀為君通一線花謝樹無影看時誰不見見不見倒騎牛入佛殿雪竇顯


徹底昏昏不待看拄天拄地黑漫漫三門厨庫長相對一徑松風滿院寒白雲端


恍恍惚惚若亡若存築著磕著厨庫三門金烏照不破玉兔又西奔不知是何物能為天地根佛心才


夜眀簾外千峯秀鸞鏡臺前萬象殊掃蹤滅迹不立錙銖誰為佛殿誰是香厨敲出鳳凰五色髓擊碎驪龍眀月珠圓悟勤


黑黑無問東西與南北厨庫三門相對高撑天拄地同聚墨雖然好事不如無敢保韶陽會不得正覺逸


人人自有光明在看時不見暗昏昏踢倒三門與厨庫此時明暗自然分蔚嘯岩


看看古岸何人把釣竿雲冉冉水漫漫明月蘆花君自看雪竇顯


嶺上白雲舒復卷天邊皓月去還來低頭却入茅薝下不覺呵呵笑幾回白雲端


看看野草閑花極撩亂三月洞江上春烟霄飛過瀟湘岸溈山秀


帝網交羅幾萬般形山消殞影團團拈來不是無尋處只在乾坤宇宙間佛心才


虎豹文章麒麟頭角輝天燦地堆山積嶽拶破靣門蓋色騎聲截斷羅籠解粘去縛罷却干戈百草頭萬里秋天飛一鶚圓悟勤


開眼也著合眼也著擬議躊躇放過一著遯菴演


隱隱烟村聞犬吠欲尋尋不見人家忽於橋斷溪回處流出碧桃三四花斷橋倫


去却一拈得七上下四維無等匹徐行踏斷流水聲縱觀寫出飛禽跡草茸茸烟空生巖畔花狼籍彈指堪悲舜若多莫動著動著三十棒雪竇顯


日日是好日風來樹點頭九江烟靄裏月上謝家樓海印信


日日是好日誰言無等匹甜徹蒂甜未必甜如蜜大洪恩


冰消河北岸花發樹南枝到處有春色天涯亦早歸上方益


破二作一分三成六著串數珠數不足南辰信手攀北斗回身觸豁開戶牖正當軒玉兔金烏如轉軸傳不傳得不得那知陌上春條綠圓悟勤


日日是好日佛法世法盡周畢不湏特地覔幽玄只管鉢盂兩度濕尼無著捴


買得欣欣急走歸不知放手却成非直饒超過毗盧頂也落韶陽苐二機上方益


小院春風特地寒佳人寂寞倚闌干斷腸曲調無人聽更把琵琶月下彈慈受深


見色心光現聞聲道已彰掣電光中分皂白海潮音裏辨宮商韶陽老慈門普發機直用千鈞弩圓悟勤


見色眀心事已差聞聲悟道更交加觀音妙智慈悲力荊林中優鉢華徑山杲


南無觀世音菩薩補陀巖上紅蓮舌不知成佛是何時打刀湏是并州銕鼓山珪


撲落非他安排不多盖覆自在隱顯包羅擡頭失却舊時路拈篙便上別人渡轉易作難貧成富千人萬人恁麼去月堂昌


頓超見色聞聲句不涉明心悟道言花落烏啼巖下寺月明人喚渡頭船雪菴瑾


一曲風前信是誰調高爭肯落今時見無人會曲中意又把雲簫特地吹簡翁敬


雲門抽顧笑嘻嘻擬議遭他顧鑒咦任是張良多計到頭於此也難施北塔祚


雲門抽顧自有來由一點不到休休休休真淨文


韶陽一鑒生銕餕餡直下咬破莫恠相賺鼓山珪


雲門抽顧頌衲僧眼皮重眼皮重七八量雷車打不動打不動抽顧頌時念陀三兩聲追薦東村李鬍子生西天山裏孟八郎強健福田院裏貧兒呌喚乞與我一文大光錢五祖戒


韶陽為人最急切未入門來已甄別若於顧鑒裏承當大棒打落天邊月典牛游


藂林在處有家風且與雲門事不同門外若有讀書者任是顏回亦不通北塔祚


家風施設不無私獨有雲門語可疑偏囑讀書人若到急來通報汝湏知為他老杜王摩詰愛我高吟落韻詩覺海元


讀書人到切湏看無絃難遇知音者端的家風說與君沒階趨進翼如也佛慧泉


讀書人報來豈在之乎者孔子與周公皆不及門也天目禮


日裏看山也是常西來祖意謾商量金毛獅子希逢有多是狐狸喚作狼北塔祚


日裏看山好清風拂白雲夜來何處火燒出古人墳東京淨因佛日


日裏看山滿眼青千巖萬壑闘縱橫洞門疑是雲遮斷到者湏知路坦平楊無為


日裏看山言簡語端後進初機切在諦觀黃檗勝


匡真不惜兩莖眉日裏看山對祖機臘月火燒春又綠只冝飛走會相依三祖宗


兩餘江上兩三峯堆疊烟嵐不記重眼裏看來端的瞎耳根聞處出天聡佛鑑懃


坦然曾問老師安爭似韶陽一句傳日裏莖山仙掌露夜深猿呌月當軒投子青


日裏看山大難大難重重峭壁疊疊危巒只見嵐光拂拂爭知瀑布潺潺上方益


日裏看山好好在什麼處要見老雲門不落苐二句月林觀


日裏看山酬所問分明開口見心肝若於句裏求宗旨墮在嵳峩疊嶂間退耕寧


藏身北斗最分明只為人多見不精巧妙妄陳心意解却如平地作深坑昏燈日晝何曾易青竹黃花滿地生汾陽昭


老倒雲門泛銕船江南江北競頭看可憐無限垂鈎者隨例茫茫失釣竿雪竇顯


雲門透法身法身何許人鴈回沙北塞鸚鵡戀西秦靈竹通


南嶽峯高北嶽低行人泣淚兩遲疑火星昨夜移牛斗照見西瞿人不知投子青


鑿斷龍門透碧津洪流驟雨豈停塵謫仙拏月沉江底漁舟笑殺謝家人天衣懷


要透龍門特地難却成平地起波瀾凡鱗欲得風雷便且向桃花浪裏看佛印元


人問透法身隨冝為指陳大地如膠漆長江波蹙顰法華舉


北斗藏身句雲門道處看南辰分六角北斗七星攢春雨霏霏潤秋風颯颯寒崑崙牽白象謌謠入大安浮山遠


北斗藏身為舉揚法身從此露堂堂雲門賺殺他家子直至如今謾度量玉澗林


天上有星皆拱北人間無水不朝東時人欲識藏身處拈起簸箕別處春黃龍南


雲門透法身從此沒踈親盡道和風暖三春寒更新道吾真


東西南北上下四維橫身宇宙拶破須彌甘露天


五陵公子遊花慣未第貧儒自古多冷地看他人富貴等閑不奈幞頭何白雲端


北斗藏身句有由未明南北起戈矛風清月朗無雲夜莫認文星作斗牛照覺緫


東湧西沒北斗藏身法王法令德非有隣真淨文


北斗藏身句最玄未明向上謾勞傳黃河輥底流今古華嶽三峯頭指天三祖宗


藏身北斗最分明四畔無雲廓太清猿鳥自啼山自寂水流巖下響泠泠草堂清


北斗藏身坐不安開軒落日倚危闌雲収月出空如水剎剎塵塵緫一般佛心才


何事文星與酒星一時分付與先生高吟大醉三千首留與人間伴月明五祖演


透出毘盧頂上光夜來星轉斗中藏禪家不掐天師訣也解交乾步罡張無盡


北斗藏身句商量幾萬般貪觀天上月誰覺骨毛寒踈山如


雲門透法身分明語露親移步登山頂峯高與月隣楚安方


南北東西萬萬千乾坤上下兩無邊相逢相見呵呵笑屈指擡頭月半天普雲圓


雲門透法身劃斷釋迦音文殊休惆悵普賢謾沉吟五祖戒


北斗藏身事坦然法身無狀透何邊後人不曉前人意水底撑船捉月天法華舉


北斗藏身句擬議即差訛鑽天白鷂子不戀舊時窠慈受深


飽粥飽飯一味早眠晏起何待封侯典牛游


昨夜東風落萬紅半隨流水半隨風何須短艇撑明月自與桃源一派通開善祖


藏身北斗道彌昌三脚蝦蟆著錦襠多少病猫食死鼠日中擡首眼無光東山空


天地廣無邊何云藏北斗跛脚老雲門未明三八九天目禮


北斗裏藏身虛空中出沒道得一句來日頭東畔出橫川珙


對一說太孤絕無孔鐵鎚重下楔浮下笑呵呵昨夜驪龍抝角折別別韶陽老人得一橛雪竇顯


對一說遼天鶻萬重雲只一突韶陽老韶陽老南北東西無處討正覺逸


對一說卷盡五千四十八風花雪月任流傳金剛腦後添生銕五祖演


對一說何卓絕畐塞虛空一團鐵飢來不顧飯如雷箇箇聚頭爭嚙齧龍門遠


對一說五教三乘盡該攝龍宮海藏任縱橫水底泥牛吞却月佛性泰


海藏龍宮金文玉牒逗器觀機破關擊莭三百餘會振綱宗四十九年同箇舌阿剌剌對一說諦當之言如截銕圓悟勤


倒一說分一莭同死同生為君决八萬四千非鳳毛三十三人入虎別別擾擾匆匆水裏月雪竇顯


倒一說清人骨萬里無片雲拋下一團雪別別老大禪翁甘滅舌正覺逸


倒一說這饒舌無端都把天機泄四海九州徒蹶蹶飛出龍宮鑽螘野軒遵


是賊識賊以楔出楔鳥迹空雲鏡像水月教兒師子迷蹤訣上樹老猫安身法活鱍鱍倒一說等閑翻却狐狸圓悟勤


鉢裏飯桶裏水多口阿師難下觜北斗南星位不殊白浪滔天平地起擬不擬止不止箇箇無裩長者子雪竇顯


朝打三千未為多暮打八百未為少鉢裏飯桶裏水人前切忌無分曉白雲端


塵塵三昧彼彼不外千峯向嶽百川赴海更無一法不如來只箇堂堂觀自在天童覺


見之不取思之千里杓聽將來笊籬無耳二月三月花開時路岐芳馥春風起直下是休擬擬鉢裏飯桶裏水湛堂凖


鉢裏飯桶裏水關口見膽求知已擬思便落二三機對面忽成千萬里韶陽師較些子斷金之義誰與相同匪石之心獨能如是天童覺


塵塵三昧鉢飯桶水雲門眼中者僧身裏捏合起來無處藏著磕著埋沒月堂昌


鉢裏飯桶裏水狗子咬人不露齒堪笑韶陽老古錐倒地至今猶未起無菴全


南頭買貴北頭賣賤只可聞名不可見面且菴仁


臘月二十五一曲超今古鎮州大蘿蔔生長在深土佛慧泉


雲門一曲二十五不涉宮商角徵羽有人問我曲因由南山起雲北山雨黃龍南


臘月二十五一曲無人舉韶陽老古錐屈指從頭數楊無為


一曲韶陽古調清多年木石化為精廣陵傳去人何在留得杜啼月明大洪遂


臘月二十五騎驢不打鼓春風百草生塚上添新土真淨文


臘月二十五韶陽曲調普欲會箇中意先天為心祖通照逢


憶昔雲門老古錐曾將今日示當機奇哉二百年來事長作胡笳曲調吹圓通僊


雲門曲調格何高轉使愁人不奈何明月清風無價數一時分付與仙陀長靈卓


韶陽一曲二十五不属五音亘今古剎剎觀音妙智力塵塵能救世間苦旻古佛


臘月二十五雲門一曲新一回聞舉著笑殺洛陽人訥堂思


臘月二十五雲門沒腸肚一曲盡情彈淳音超太古明眼衲僧休莽鹵肯堂充


雲門一曲徹髓徹骨霽雪千峯寒梅破萼啐啄公子風流鳴木鐸松源岳


雲門一曲從來無譜韻出五音調高千古就中妙旨許誰知幾擬黃金鑄子期無凖範


一二三四五六碧眼胡僧數不足少林謾道付神光卷衣又說歸西竺西竺茫茫無處尋夜來却對乳峯宿雪竇顯


六不兮調最新能歌何待繞梁塵和風滿檻花千樹不換乾坤別是春白雲端


一不立六不突然那更有踪由無限青山留不住落花流水太悠悠圓悟勤


村歌社舞那伽定疥狗泥猪清淨身透徹根塵無佛法優曇花現十洲春秀巖瑞


六不一不立清淨法身何處覔夜來一陣吹葉風掃盡浮雲月照壁掩室開


超談禪客問偏多縫披離見也麼餬餅來猶不住至今天下有譊訛雪竇顯


天皇蔭子孫龍潭得一箇三代渾崙吞無人敢咬破始自韶陽拈出來為貽其福却貽災當時病本無人削迄至而今成禍胎正覺逸


超佛越祖若何宣充齋餬餅恣情餐湖南展鉢新羅咬大食波斯索渡船慈明圓


杜禪和杜禪和一箇餬餅不柰何禮拜任君頭著地海東船子過新羅雲峯恱


雲門餬餅模樣小爭似法華爐竈大飽來一任帶刀眠誰問西來閑達磨白雲端


超佛越祖之談覿面相呈誰領不知箭過新羅動地閑爭餬餅真淨文


韶陽餬餅荅禪人佛祖之談道最親不落言詮休擬議回頭識取自家雲居祐


駕空欲上九層霄脚下紅繫轉牢頼是龍泉未出匣且施一割用鈆刀道場如


堪悲堪笑老韶陽餬餅拈來撲鼻香端的若知滋味者不勝滿面負慚惶文殊道


作家手不隨流餬餅拈來荅話頭任是衲僧超佛祖到頭不換飽黃龍震


雲門餬餅對超談多少禪流看不穿若是孔門真弟子自然知道化三千佛燈珣


雲門一枚餬餅天下衲僧咬嚼若非銕作牙關往往圞吞却吞時易吐時難莫道從來一般著韶陽開捩子方能平地起波瀾慈受深


超談餬餅應時機逐塊知非獅子兒敗葉霜風都掃盡古松方見嵗寒枝水菴一


東山水上行出處甚分明好看塵沙佛波濤四面生佛慧泉


諸佛出身處東山水上行目前一彈指變現自分明日面月面過佛手驢脚呈皆承此恩力言外度迷情真淨文


諸佛東山水上行擡頭舉步落深坑誰知獨足拖泥水不薦回途十萬程雲溪恭


諸佛出身處東山水上行促裝無伴侶獨自赴前程大洪預


諸佛出身處東山水上行面南看北斗日午打三更湛堂凖


東山水上行褊衫不染皂壁上畫枯松後園驢喫草三十二相八十種好赤膊抵沙蜂爛醉和衣倒或菴體


諸佛出身處東山水上行石壓笋斜出崖懸花倒生覺報清


要會東山水上行溪邊石女夜吹笙木人把板雲中拍一曲涼州恰二更石菴玿


東山水上行乾元利貞亨譊訛一箇字才子競頭爭率菴琮


諸佛出身處千般謾度量東山行水上眨眼過扶桑荊叟玨


稽首金容乾屎橛應物現形如水月香臭皆從佛口生凡聖從教同一舌佛鑑懃


我佛如來乾屎橛隨機平等徧塵寰迷頭認影區區者目對慈顏似等閑太平古


問佛唯言乾屎橛非獨抽釘兼楔不是韶陽老古錐爭得親言出親舌佛燈珣


不用唐言譯休將梵語傳摩醯首羅眼對面隔西天鼓山珪


雲門乾屎橛全超法報化無事出山遊百錢杖頭掛徑山杲


問處分明荅處新半同笑半同瞋君看陌上二三月那箇枝頭不帶春惠因淨


韶陽乾屎橛多年硬似銕堪笑韓獹不柰何狺狺怨恨天邊月典牛游


雲門大作師子吼剛把衷腸為誰剖眼似流星尚懵然狂夫逐臭爭知有君不見巖頭有語咬人屎橛非好狗菴需


問佛荅云乾屎橛眀眀此理難分雪金剛寶劒倒殺人鈍鋼止用新羅銕蒙菴岳


雲門小廝兒大作師子吼鼻孔得半邊不知失却口松源岳


秪箇乾屎橛雲門太饒舌喪盡目前機虛空迸出血毒菴常


問既有宗荅亦攸同三句可辨一鏃遼空大野兮凉飈颯颯長天踈雨濛濛君不見少林久坐未歸客靜依熊耳一藂藂雪竇顯


體露金風觸處周何湏葉落始知秋清風樓上當年事直至如今笑未休泉大道


問標荅旨荅徹問宗樹凋葉落體露金風如今要識雲門老秋後霜林盡變紅靈源清


因行不妨掉臂求他不如求己面前山子猶存處處無風浪起一聲鴻鴈忽聞盡在愁人窠裏長靈卓


樹凋葉落何時節體露金風九月天滿目真如人不會一川風月正翛然佛鑑懃


凉風落木楚山秋滿樹寒蟬噪不休紅蓼白蘋開兩岸不知誰在釣魚舟佛性泰


金風體露復何言大道從來絕變遷一葉飄空天似水臨川人喚渡頭船白楊順


皮毛脫落盡惟有真實在全體露金風超然三句外本覺一


寂寂寥寥空索索遍界紛紛黃葉落東西南北絕遮欄萬里長天飛一鶚在菴賢


樹凋葉落聊伸問體露金風錯指蹤帶累兒孫無豹變等閒落在草窠中天目禮


不生一念豈通宗真偽分於一句中築著眼花兼杜口湏彌當面作屏風洞山聦


念不起須彌山就中崎嶮路行難競向海門遙仰望四溟浩渺七金寒正覺逸


作者縱橫終不虛應機湧出湏彌盧人窮不到金剛際相逐年年役路途黃龍南


不起一念湏彌山逐語隨言會轉難錦鱗赬尾平生事剛被平人把釣竿楊無為


須彌山塞宇宙千眼大悲看不透除非自解倒騎牛一生不著隨人後白雲端


萬仞峯前立太乖湏眨眼落懸崖通身不毫毛者天上人間不敢埋保寧勇


問荅隨機或淺深雲門終是飽藂林如今競逐湏彌走無限平人被陸沉佛陀遜


不起一念海湧湏彌把來便用休別針錐真淨文


善對機冝作者難眉毫無際現毫端西來穿耳攢眉過南海波斯仰靣看照覺緫


須彌山聳見還難烟水漫漫萬仞攢欲覔雲門端的處把住清風一問看地藏恩


一念沉沉過有無亘空拈出大彌盧直饒玉兔金烏忽宮殿巡遊落半途張無盡


巍巍一座大彌盧荷負非干氣力麤縱使不隨言語會却來當面受塗糊徑山杲


明鏡當臺湛如水無端特地起塵埃積成山嶽靣前立千手大悲擘不開佛性泰


一波纔動眾波隨汩沒塵寰幾箇知突兀湏彌橫宇宙縱橫妙用更由誰踈山如


不起一念向道湏彌舌頭一臠肉口唇兩片皮雲門機用妙如許不落是非知不知天童覺


石筍抽條泥牛吼月誰料同舟自胡越應機湧出湏彌山一念不生何處雪金剛寶劒當頭截圓悟勤


不起一念湏山特立當頭着眼看拈一縷輕絆倒家家門底透長安水菴一


不起一念突出須彌聖凡莫辯箇老古錐松源嶽


花藥欄莫顢頇星在秤不在盤便與麼太無端金毛獅子大家看雪竇顯


遊子奔馳不少安但知門外逐歌歡自家田地荒來久只看人間花藥欄成枯木


是處三春花藥欄五湖禪客不須看尋枝摘葉應難會牙爪分明子細觀雲溪恭


金谷春光長滿眼紅藥花梢香爛熳昨夜西風一陣寒徧地殘芳落何限王孫醉倒不知歸猶向欄邊索金盞上方益


清淨法身花藥欄眉毛刺倒須彌山誰將玉笛傳凄怨吹過蘆藂明月彎佛智裕


清淨法身花藥欄分明一點不相瞞有誰得意春風裏時到堦前子細看退耕寧


南嶽山前徑山後瀑布聲如雷電吼拈却笠子露頂行着草鞋赤脚走佛慧泉


學人自己游山翫水只知破草鞋忘却來時年幾楊無為


遊山翫水須究宗旨莫作等閑遊山翫水黃蘗勝


杖蔾林下步莓苔擾擾勞生眼未開好是落花隨綠水一時流出洞中來地藏恩


遊山翫水事尋常早晚歸來鬢欲霜破草鞋回首看數聲猿呌白雲鄉開福寧


遊山翫水數如麻誰識韶陽老作家截斷跛師三寸舌回頭緫是舊生涯肯堂充


遊山翫水萬萬千千孰透韶陽語中帶玄銕山仁


朝西天暮東土翫水遊山徐行欵步是則不動道場不是亦在裏許誰為證明石霜角虎獃堂定


東村王大翁從來不睹是却將別人田喚作自己地絕象鑒


石火流星曾未急璇璣電轉一何遲雲門露字突然出着眼看時鷂子飛正覺逸


簸土揚塵無避處將門直到御樓前回頭不見來時路下是黃泉上是天白雲端


露超宗越祖人言渠返魂香我道伊撾塗毒鼓天童覺


重關金鎻不用鑰匙舌根不動韶陽已知典牛游


椎鑼擂鼓轉船頭席卷波翻喊激流赤脚上船乘快便順風相送下楊州卍菴顏


雲門露猛如虎達磨師不是祖豈不見鹽官老須彌為椎虛空為鼓又不見禾山老觧打鼓休莾鹵甜徹蔕甜苦瓠連根苦喝一喝應菴華


斗換風雷吼星移海嶽昏誰知席帽下元是昔愁人退谷雲


普之一字豈尋常擡首須看掣電光擬議思量生會解堪嗟剜肉作身瘡洞山聡


普之一字天然別着眼看時如電掣宇宙茫茫無處尋秤鎚着硬如銕正覺逸


說佛說法廣鋪舒矢上加尖也太愚明眼衲僧傍覷見一條拄杖兩人舁大愚芝


頂上有來真箇瞎輝天鑒地不同時大悲手裏休擎手獨自夜行誰得知白雲端


但無一切心自然合大道應用在臨時莫分妙不妙真淨文


應機無出老韶陽法眼咨詢普字當機會若非獅子子一場閑夢過瀟湘圓通仙


正法眼普伶俐衲僧多錯舉休錯舉冬至寒食一百五楊無為


明暗雙雙照用分幾人親到孟嘗門街頭不識真彌勒却向靈山問世尊瞎堂遠


有問啐啄機雲門荅云響昨日雷震天夜來山水長真淨文


啐啄之機響字酬過空雷電忽傾湫夜來霶霈漫天雨幾處波濤打釣舟圓通仙


白牯問狸奴虛空酬萬象電激不停踪谷虛誰荅響啐啄清機歷掌回頭轢範秦時舌上葛藤長萬丈心聞賁


一啐一啄當頭響合母不離窠子已出殼絕象鑒


吹毛寶劒問雲門來者投機豈更存路逢劒客如何也甑人携手向南奔北塔祚


吹毛寶劒不須抽迸匣清光射斗牛曰用全彰人不見雲門祖字為君酬雲溪恭


三尺秋光匣裏藏時逢作者露鋒鋩如今四塞狼烟靜不展紅旗歸故鄉圓通仙


誰謂吹毛劒雲門骼可知一朝權在手方見令行時真淨文


灼然水月非難取自是時人手不親韶石老師拈出了關山重疊越光新白雲端


徧界不藏清波澄寂互換投機箭鋒相直提起向上鉗鎚石火電光莫及便恁麼隔關山碧潭雲外不相關圓悟勤


盡却命根方可關門一挨一拶電湧雷奔佛法水中月耳裏眼裏說差之毫失之千里南北東西知幾幾月堂昌


清波無透路轉處少人知斫却月中桂清光付與誰湛堂深


藥忌由來鑒作家示徒親切病如麻十方三世諸知識赫日光中雷電車五祖戒


藥病相治事可嗟如何於此墮群邪未語已前誰辨的洎乎開口見萌芽不在思惟休卜度徒勞管見強紛拏世上多有如斯者不知羞耻數如麻北塔祚


盡大地是藥古今何太錯閉門不造車通途自寥廓錯錯鼻孔遼天亦穿却雪竇顯


左眼不見山河右眼不見日月直得百花開時一一為君分別白雲端


被裏出指水中露觜屈指眼開搖觜身起藥病不相治何須盡大地反笑老雲門失却娘生鼻月堂昌


太譊訛全殺活絕承當無摸索寰中意氣閫外籌畧倒退三千里盡大地是藥錯錯利劒七星光閃爍圓悟勤


叶路縱橫得自由牢關捩轉妙全箇中密意人難會喝下須教水倒流禾山方


萬丈龍門勢倚空懸崖撒手辨魚龍時人只看綸上不見蘆花對蓼紅月菴果


問來荅去無偏黨銕壁銀山作麼通縱奪臨機言話墮遂令千古動悲風踈山如


與奪雙行定是非韶陽用處太孤危這僧若與金剛眼趙璧連城一道歸旻古佛


分明寫出與君看意在鈎頭不在盤縱使石人開得口不知猶被舌頭謾松源嶽


當的帝都丁伊憂乙噎嚶若教呼吸正悞殺世間人石鼓夷


雲門舌上有龍泉愛把金針黑地穿要會衲僧巴鼻子一條紅線兩人牽慈受深


處處綠楊堪繫馬家家門口透長安一條大路平如掌自是時人措足難慈受深


汝水向東流楚水從南至皆歸大海中鹹淡同一味頂門具眼底衲僧試向其中辨淺深佛性泰


一大藏教說這箇雲門飄下是甚麼直饒於此徹根源眨得眼來還蹉過浙翁琰


針眼魚吞大千界蟭螟蟲吐妙高山太虛包括無遺漏萬彙全歸指掌間起復減去還來石橋路斷通身黑那知華頂是天台圓悟勤


飢便喫飯困來打眠長安城外一望平田絕中邊離言詮將軍不識烏騅馬海底犀牛把角鞭獃堂定


大眾退後衲僧去就豈用機關那容體究蓑翁老熟慣風波橈棹不施船放溜天童覺


夏未秋初萬萬千石頭路滑脚皮穿這僧劒刃翻身疾也被雲門索飯錢石田薰


西江一吸竟無痕三世如來一口吞鳳髓龍肝香積飯萬般嘗過不須論南堂興二


韶陽機鋒迅雷霹靂僧問法身喫飯不喫學語之流卒說不出山河大地聊充飢四海五湖輕一吸未識雲門向上機秪尋向下轉生疑通身是飯如何喫無口從來亦不飢


新羅衲子罕曾逢風月詢來也略同可惜為山爭一簀徒勞賔王各無功


賣卜三家村裏頭吉禍福辨端由忽然卜着僧來問生死唯將一句酬


舉手攀南斗移身倚北辰出頭天外看須是箇般人水菴一


聲如鳴玉靜邊門誰幽人不見君花到海堂將寂寞綉衣猶把麝香熏虛堂愚


將軍令下閃旌旗胡騎紛紛頓失威縱有突然驍驟者不知身已重圍斷橋倫


南山雲北山雨四七二三面相覩新羅國裏僧上堂大唐國裏未打鼓苦中樂樂中苦誰道黃金如糞土雪竇顯


一道神光初不覆藏超見緣也是而無是出情量也當而無當岩花之粉蜂房成蜜野草之滋麝臍作香隨類三尺一丈六眀眀觸處露堂堂天童覺


油然南山雲沛然北山雨露柱笑呵呵燈籠超佛祖中涌邊沒西天東土樓閣門開盡日閑野老不知何處去圓悟勤


古佛頭拄天露拄脚地上古今來成一體頭拄天戴帽子脚地沒草鞋同赴大悲院裏齋佛鑑懃


終朝噇飯費工夫不識燈籠是鉢盂多少三家村裏漢忙忙上捉鮎魚慈受深


昔年曾扣睦州關負義忘恩當等閑見說吴音俱變盡語言渾似廣南蠻虛堂愚


撥塵見佛佛亦是塵問了荅了直下翻身勸君更一盃酒西出陽關無故人


雲門一路親眼裏不容塵自從五代于戈後得見昇平有幾人楊無為


拄杖子吞乾坤徒說桃花浪裏奔燒尾者不在拏雲攫霧曝腮者何必喪膽忘魂拈了也聞不聞直須灑灑落落休更紛紛紜紜七十二棒且輕恕一百五十難放君雪竇顯


養就黃龍變化犲驀然乎地一聲雷比圖對面教人見吞却乾坤吐出來佛鑑懃


衲僧拄杖子為龍却不尊橫拈吞佛祖倒握撼乾坤眼裏有睛皮有血直須一棒一條痕狸奴白牯休相笑只今親侍絕兒孫投子舒


久雨不晴雲門道劄陽烏奮羽翰蛟龍縮鱗鬣為是時莭為是佛法一箭兩垜謾猜量眼裏瞳人眉搭颯佛智裕


雲門這一劄吹毛光透匣若不是張華徒勞眼眨眨月坡明


虎頭虎尾一時凜凜威風四百州却問不知何大險師云放過一著雪竇顯


將成之山不進一簣老倒雲門坐而獲利釣鼇釣鯨手叚高慣曾下海涉波濤緩放急自得便浮家泛宅何飄飄月堂昌


掃地潑水相公來人人眀鏡挂高臺碧油幢下呵呵笑青眼何妨特地開慈受深


掃地潑水相公來聲高隘喝繡旗開天上玉麟來瑞世堪作人間將相才水菴一


一切智通無障礙掃地潑水相公來覿面當機如激電寒山撫掌笑咍咍拙菴光


雲門新月曲彎彎管見初明豹一斑點銕化為金即易勸人除却是非難慈受深


恰似初生月兩口無一舌到了曲彎彎把火入牛欄問他以手便斫額猴黑誰知有猴白向後失目果然是要見長人過深水月堂昌


七條披向鐘聲上徧界難藏比丘相若以色見音聲求迦葉師兄是虗妄鼓山珪


七里灘頭多蛤子太陽一出口俱開平生肝膽雖然露狡鶻何曾逐臭來無菴全


鐘聲披起欝多羅信手拈來不在多堪笑當年明上座狼忙馳逐太奔波率菴琮


試問鐘聲披七條輕輕擊着無明發買來餬餅是饅頭苦觀世音菩薩笑菴悟


會則事同一家不會萬別千差不會事同一家會則萬別千差無門開


有時順水流舟去轉柂看看又逆風船到岸時人出陸山重重又水重重絕象鑒


黃金與瓦礫恣意亂拋擲高價無人酬一地成狼籍竹屋簡


百尺竿頭弄嶮是非海裏橫身更有全提底時莭只堪惆悵不堪陳松源岳


七九六十三休云是對談當機如不薦更去問瞿曇本覺一


手中一懺絕痕瑕道途傳轉見賖作者至今拈不起依然獨自挈歸家大中隆


君問沙門行沙門行最高若教人會得業性卒難逃智門祚


等閑垂借問端由不負平生盡吐酬竭力為人須是徹方知茶味解人愁投子青


韶陽門下足英明直嵗之才又哲英雲萃堂前凹凸處不勞心力一齊平正覺逸


鴉鳴鴉鵲鳴鵲天然自會不從人學跛脚阿師放過一着拈起拄杖口邊吹猶勝鷓鴣啼三月提壺沽美酒杜相勉不如歸


半在河南半河北一片虛凝如墨黑冷地思量愁殺人叵耐雲門這老賊龍華本


拈來匙筯普相呈不供南僧供北僧換却眼睛曾莫顧熟謾都為不惺惺本覺一


老倒雲門強指迷這僧無語顯全機勸君不用他尋覔一飽自然忘百飢銕山仁


作家慣戰不齎糧奪鼓攙旗勢莫當虎驟龍驤誰辨的反思仁義勝剛強尼無着揔


二乘菩薩何言盡諸佛凡夫早晚休世事但將公道斷人心難似水長流鼓山珪


掣開金殿鎻撞動王樓鍾泣露千般草吟風一樣松徑山杲


雲門是箇老闍衲僧巴鼻幾時知拄杖從教不得動春來未免倒抽枝菴樞


膽逐灘灘盡心隨浪浪飛舟人報灘盡心膽一時歸孤峯源


森羅萬象許崢嶸透脫無方礙眼睛掃彼門誰有力隱人胷次自成情船橫野渡涵秋碧棹入蘆花照雪明串錦老漁懷就市飄飄一葉浪頭行天童覺


先天後地本寥廓撥草尋芳途路樂不得春風花不開花開又被風吹落或菴體


一人會上竿一人會穿井伎倆雖不同緫是一般病識得者般病衲僧鼻孔都穿盡慈受深


雲門念七開口則失禿却舌頭有甚氣息東山源


達磨面壁雲門念七兩箇漆桶多虛少實明眼衲僧如何委悉當知劒去久矣不用刻舟尋跡無相範

