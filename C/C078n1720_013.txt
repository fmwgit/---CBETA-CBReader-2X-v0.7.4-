中華大藏經（中華書局版）數位版, No. 1720 禪宗頌古聯珠通集


遠離西竺路迢迢親向支那弄海潮若要清風生閫外拽來更與四藤條南華昺


小釋迦大文殊聞名號任稱呼藤條在握不能用被他碧眼謾塗糊踈山如


瞬目西天此土揚眉此土西天出息千重百匝入息一念萬年禪禪閻浮樹在海南邊南堂興


應真來訪仰山翁須信聲聞未盡空問著不知関棙子元來只是有神通本覺一


仰山接得溈山鏡告眾拈來行正令懞懂禪流眼不開仰山直下驀頭釘汾陽昭


提起分明照正邪眾人皆不啟唇牙譬如賣物無人買最後須本主家洞山聦


古鏡封來辨者難示徒行令眾當觀會中若有仙陀客得如今照影寒海印信


師鏡拈來呈眾了癡人徃徃爭妍醜當時撲破不可尋免教壞却兒孫手白雲端


溈山古鏡仰山提日上東方月落西撲落不知誰拾得秋風索索草萋萋保寧勇


師資相照見非輕將示禪徒眾失驚此鏡分明分不得到頭分作兩分明佛國白


全放全意亦優溈山送至仰山頭可憐一片如秋水三問無人撲破休智海清


父子相傳鏡絕塵須知秋夕不同輪可憐無限迷頭者錯認空華鏡裏春佛心才


八十婆婆學畫眉風流意比少年時若無明鏡分妍醜盡道不勞紅粉施上方益


比謂拈來伸一問如何舉眾盡茫然不因一撲百雜碎定作人間醜婦冤西禪淨


鴉柿子落師前致問何來事皎然各分一半甜如蜜如今不會更何年汾陽昭


溈仰分明亘古今父子相見意輙深果熟馨香鴉至捏來擘去似交襟要會二人端的處中秋月落映潭心洞山聦


父子有時揚密意神通變化不相知喚回業識茫茫者笑倒溈山老古錐真淨文


一喚回頭識我不依俙蘿月又成鈎千金之子纔流落漠漠窮途有許愁天童覺


有本無本學益學搬運不時提起却穩師子一滴迸六斛馿乳散入別人屋業識茫茫辨出時烏鷄不在蘆花宿月堂昌


是即全是非即全非大用現前携手同不知猶自涉離微松源嶽


問處分明荅處親縱橫有路慣反身相如奪得連城璧秦主安然致太平木菴永


夢中擁衲叅舊列聖森森坐其右當仁不讓犍稚鳴說法無畏師子吼心安如海膽量如斗鮫目淚流蚌腸珠剖譫語誰知泄我機厖眉應笑揚家醜離四句絕百非馬師父子病休醫天童覺


夢裏談空也大奇百非四句若為離當時能舉摩竭令何必堂中下一槌本覺一


白日青天夢中說夢捏恠捏恠誑謼一眾無門開


兩個八文為十六從頭數過猶不足拏來亂撒向階前滿地團團苔蘚緣白雲端


賊偷賊物太希奇好手還他火伴知今日併贓齊捉獲得便冝是落便冝保寧勇


一竪一展一放一仰山弄險過似岩頭頼是隨風回櫓棹幾乎反却釣魚舟斷橋倫


草舍蕭蕭寄白雲故人訪遠意殷勤寒暄禮莭皆通罷難免杯茶供養君南叟茂


道環之虛未盈空印之手未形妙運天輪地軸密羅武緯文經放開捏聚獨立同行機發玄樞青天激電眼合紫光白日見星天童覺


得坐應須更自看涅槃城裏未為安披毛戴角重相見歷盡艱難幾許般大洪恩


無外而容無礙而冲門墻岸岸関鎻重重酒常酣而臥客飯雖飽而頹農突出虛空鳳搏妙翅踏翻滄海雷送游龍天童覺


幽州桑梓問來端歷歷山川在肺肝思底返思都叵得披衣向後更須看本覺一


凡聖緫無別路岐返思思底幾人知春風不到桃源洞葉落花開自有時慈受深


仰山問僧近離甚處曰庐山師曰曾到五老峯麼曰不曾到師曰闍不曾游山雲門云此語皆為慈悲之故有落草之談出草入草隨觧尋討白雲重重紅日杲杲左顧無瑕右盻已老君不見寒山子行太早十年不得忘却來時道雪竇顯


出草何如入草時全身入草為慈悲仰山垂手隨他去直至如今在路岐本覺一


欲識庐山五老峯個中何地不相逢舌頭無骨隨人轉熨斗煎茶銚不同慈受深


神通游戲不為難互換機鋒始可觀雙放雙収底時莭呵呵大笑幾何般本覺一


慧寂剛言是我名幸逢禪者更饒人若將利器比君子大笑欣然滿座春圓悟勤


一句提萬象分肯同摩竭掩重門夕陽影裏風濤急不覺移舟下渡昬投子青


一倒一起雪師子慎於犯而懷仁勇於為而見義清光照眼似迷家明白轉身還墮位衲僧家了無寄同死同生何此何彼暖信破梅春到寒枝凉颷脫葉秋澄潦水天童覺


推倒扶起覿面千里唯小釋迦風前按指直饒海印發光也是雪峯道底徧界是文殊徧界是慈氏樓閣門開竟日閑誰識善財童子最菴印


生死涅槃翻手覆手正眼豁開二俱非有獨步大方塵塵正受片片亂飄岩上梅條條縱舞溪邊柳石門聦


寂子香嚴論見處直教聞者轉疑深相逢未肯三分語那得全拋一片心本覺一


法身說法肉眼看物大智如愚大辯如訥拈起簸箕別處舂推出枕子露眠床劒刃上事放毫光月堂昌


田中插鍬床上推枕千手千眼不審不審龍牙言


寂子偶逢穿耳客曾將半月示伊家僧添半月反然去却道親逢小釋迦


開一片田密密綿綿兩頓粥飯其道自辦一夏興諸人相見自是諸人不薦若也薦成一片是什麼一片看取當門箭龍門遠


寂子不虗過钁頭邊有功秪將一籮粟千載顯家風咦菴鑒


翁翁年德兩俱尊家有詩書富可論飽飯憨眠無個事却來敲枕弄兒孫別山智


開得一片田種得一籮粟卞和三献椘王王設若不遇別實人至今猶在荊門哭午間一齊早晨一粥断絃須是鸞膠續陽春白雪有知音山自青水自綠辛菴儔


來問威風頗不臧幾多龍象在雲堂旃檀林裏曾無雜造次風流豈易量本覺一


口朝鼻孔無空過眼蓋鬍鬚有古風信采骨頭花十八等閒擲出滿盆紅或菴體


一擊忘所知更不假脩持動容揚古路不墮悄然機處處無踪跡聲色外威儀諸方達道者咸言上上機


粥飯隨緣養病軀本無迷悟可関渠無端擊著菴前竹直至如今在半途雪竇宗


放下身心如弊帚拈來瓦礫是黃金驀然一下打得著大地山河一法沉九峯昇


無地無錐未是貧知無尚有守無身儂家近日貧來甚不見當初貧底人鴈山元


年去年來貧復貧祖師擡脚重千斤愁人莫向愁人說說向愁人愁殺人松源岳


當機覿面提覿面當機疾開眼放癡頑鞭逼人上壁


拄杖將來便徹心淚流不覺思沉吟春行秋令人驚恠絕後光前絕古今汾陽昭


接得杖哭蒼天不言絕後與光前春行秋令人難會破草鞋底穿正覺逸


尊人寄物哭蒼天春令冬行也倒若有會中真衲子禪床好與即時掀本覺一


家世拄杖佛祖付囑溈山寄來香嚴發哭父子投機陽春雪曲不是知音大難相續踈山如


香嚴樹示多人要引同袍達本真擬議即從言下取喪身失命數如塵汾陽為開迷路雲散長天日月新汾陽昭


呵呵大笑沒針錐上樹何如未上時任使香嚴多伎倆傍觀不免為攢眉佛慧泉


曲設多方老古錐那堪枝上更生枝好如良馬窺鞭影逐塊且非師子兒保寧勇


古聖悲心利後人口枝上露全身直饒玄路無消息未免家中喪二親石門易


香嚴垂語真堪賞口樹枝懸樹上此時不問祖師機且道渠儂底模樣地藏恩


狹路轉身難東西盡是山行人不到處風定落花閑上方益


高高山頂立深深海底行新松趂嶺種芳草遶池生手不攀枝不樹口裏得當頭蹉路問着西來對不對罰錢依舊有人悔月堂昌


故園春色在枝頭惱亂春風卒未休無事晚來江上望三三兩兩釣魚舟應庵華


香嚴上樹口枝手不攀枝脚纍垂纔開口咦不荅也又相違未上樹時道將來金剛寶劒頂門揮卍菴顏


香嚴上樹住住住住擬問如何葛藤露布月林觀


香嚴真杜撰毒無盡限啞卻衲僧口通身是鬼眼無門開


無地無錐始是貧卻來樹上強懸身雖然相識滿天下畢竟知心能幾人無禪才


枯木龍吟真是道髑髏無識眼初明喜識盡時消不盡當人那辨濁中清曹山寂


米胡好片頑石多少遊人不識及乎衲僧一見不免將南作北大溈喆


碧岫峯頭借問人指山窮處未安身雖然免淂重行令爭似靈苗不犯春投子青


苐二頭邊破悟迷快須撥手捨筌成未盡成駢拇智者難知覺噬嚌兔老冰盤秋露泣烏寒玉樹晚風凄特來大仰辨真假痕玷渾無貴玉圭天童覺


悟人千箇道無憂肎信遭他苐二頭寂寞山花寒食後夕陽西去水東流龍門遠


賔主機先有路通筆端不是判虛空筯頭再運回天力千聖齊教立下風癡絕冲


常侍舉筆萬事皆吉直下承當急急如律米胡叅官忘前失後且告貴人為我相救癡禪妙


機輪活脫走珠盤玅處都盧在筆端竪起依然還放下靈鋒寶劒倚天寒偃溪聞


世出世間希有事顯露須憑過量人只將補袞調羹手撥轉如來正法輪徑山杲


一著高一著一步闊一步明眼人前猶涉露布鳳棲不在梧桐樹松源岳


事到無心不苟欺烏玄鵠曰尚懷疑自非親見黃頭老爭敢逢人泄漏機虛堂愚


人困馬困未是困露柱之困始是困好於言下證無常莫向言中尋尺寸百丈若無雙耳聾臨濟爭解領三盡將業識作流傳此道今人棄如糞龍門遠


看人騎馬打毬子不覺今朝入院遲官路雪殘春正好江梅着意要題詩菴樞


師將真寶濟兇人豈謂行恩反害身真寶與伊元不識而今更是好訴貧洞山聡


深山深處隨時荒無價之珍不隱藏纔遇兇人便分付兇人少鑒返加傷正覺逸


菴僧真實濟兇人一喝分明出差莫道賊魁非別者當頭雪刃用來親天目禮


太孤太日杲杲璞玉渾金種草無負平生雪此冤不如一陣香風掃南岩勝


劒為不平離寶匣藥因救病出金南方自古清如鏡何必無端用甲兵雪巖欽


君王之寶實難酬興化形言下一籌兩手展開幞頭勑書挂在鳳凰樓北塔祚


北蕃王子彎弓射南國將軍仰面看沙上空餘斜影在翩翩直自入雲端白雲端


君王之寶誰觧尋討不許夜行投明須到莊宗所淂未為真精鑑還他興化老地藏恩


君王底事語知音天下傾誠葵藿心拈出中原無價寶不同趙壁與燕金天童覺


中原之寶呈興化一光明難定價帝業堪為萬世師金輪景御四天下展手相呈老比丘至尊之寶敢輕酬滿和氣龍顏恱爭奈胡僧笑點頭上方益


中原至寶合國不能藏一入相如手佳聲滿大唐佛心才


中原一寶有來由拶得君王引幞頭到此若無青白眼當機誰敢謾輕酬笑翁堪


幞頭舒起君王寶司空見慣興化老千古君臣際會時落花滿地無人掃北海心


得中原無價幞頭拈起露全身勞他興化重酬價八兩元來是半斤尼閑林英


君王寶自難酬價興化何曾敢借看天地既無私盖載至今留得鎮中原閑極雲


龍相交是底時未容擬議已參差分明二喝不作用使禪人特地疑海印信


獰龍出水離山四起同旋萬頃烟若具阿那律正眼橫身三界背摩天雲溪恭


單刀直入不須論擬議之閒賔主分不得放他旻德過須知興化棒頭親鼓山珪


暗中携手上高山及至天明各自行無限途中未歸客明明開眼墮深坑徑山杲


旻德一喝如雷響興化一喝響如雷錦袍玉帶真瀟灑記得當年老萬回菴樞


握七星刀尋作者倒司農印對冤讎當陽一句分賔主九曲黃河水逆流南岩勝


一喝兩喝全機出沒賔主歷然未免俱瞎半夜摸烏龜明月照積雪雪菴瑾


同時照用不同時權實雙行作者知有得雖然亦有失還他龍自交馳雪巖欽


此問非常觸忤人如禽空啄噪荊榛須知興化奔馳疾值雨何曾濕著身洞山聦


浪拏雲勢莫猜漁翁倚棹傍巖隈江邊依舊空歸去帝里同風不到來海印信


一不是二不成落花芳草裏啼鶯閑雨歇夜初靜片月還從海上生晦堂心


一陣狂風暴雨來卻於古廟且閑隈雖然打入鬼窟裏吞炭藏身又一回鼓山珪


古廟裏頭廻避得紙錢堆裏暗嗟吁閑神野鬼皆驚怕只為渠儂識梵書徑山杲


天生白額南山牙爪曾當八面風月落三更穿市過癡人投曉覔行蹤雪堂行


剜心剖腹繼傳燈鬼面神頭打葛藤傑出諸方無等匹也知只是赴齋僧南岩勝


四方八靣沒邊疆暴雨狂風無處藏古廟裏頭休軃避移舟別有好商量天目禮


塞北煙塵終載靜江南花木四時榮不須特地分疆界萬里山河似掌平虛堂愚


二虎爭戰俱用勢力一穽中不能返擲若返擲天下獵人無處覔海印信


克賔法戰挫英雄興化嚴行振祖風棒下直明無生忍莫教知觧入塵籠照覺緫


丈夫當斷不觧斷興化為人徹底漢已後從教眼自開棒了罰錢趂出院真淨文


主中主問賔中賔賔主分明到底親有理罰錢無說處太行山下淚霑巾佛國白


得失是非都莫問縱橫放在當人失錢遭罪尋常事休把條章說故新圓通仙


克賔興化令雙行白髮通身透頂生穿過衲僧青白眼儘教天下競頭爭佛心才


山生鸑鷟師子產狻猊棒下摩醯眼徒誇第一機徑山杲


法戰從來許克賔掣旗奪鼓兩分明直須盡法方知愧老漢當年要話行鼓山珪


罰錢出院眾人皆見有理難伸風流滿面直饒興化全提未免令行一半這一半明眼衲僧點檢看冶父川


漢高拜將務决勝非韓誰敢當茲任赤旛高竪化城降皇在盤兮不在秤南巖勝


赫日轟迅雷六月飄霜雪興化老古錐不妨太孤絕金毛哮吼亂峯前百獸聞之皆腦裂菴需


罰錢出院揚家醜興化聱頭遇克賔父子不傳真妙訣棒頭敲出玉麒麟佛照光


興化打克賔一棒一條痕古人雖已往留得典刑存三十年後幾箇知恩尼無着緫


興化棒頭轟霹靂克賔下走塵煙若無塞外將軍令那得嘉名四海傳誰菴演


主賔會合風雲異醉後添盃禮義全棒打自家親骨肉叢林扛鼓返成冤或菴體


興化逐克賔觀音戴鬼面靴裏動指頭未免傍人見湛堂深


棒頭有路透玄津徹底何曾打克賔雪後始知松栢操夜深方見把針人肎堂充


興化打克賔猛驀腰騎養子不及父家門一世衰破菴先


家法森嚴特異常親生父子沒商量罰錢打了趂出院橄欖點茶滋味長野雲南


法戰塲開驗克賔觧施武畧對將軍如何有罪全無當待展奇謀自勛天目禮


興化打克賔言親語不親棒頭如雨點敲出玉麒麟瞎驢見


克賔維那法戰不勝曾因國難披金甲後來出世法嗣興化不為家貧賣寶刀興化臂健尚嫌弓力軟雪竇眼明猶識陣雲高瞎堂遠


紫羅帳裏撒真珠密意師永會也無摸象眾盲徒亂說當臺古鏡見差殊海印信


興化老也大差三十三天上撲下紫羅帳裏撒真珠古也今也誰酬價得一牛還一馬休說人間光照夜不見錦綉銀香囊直至如今成話上方益


對眾全提摩竭令豈是閑開兩片皮喝下瞎驢成隊走夢中推倒五須彌徑山杲


紫羅帳裏撒真珠禪客相逢緫掠虛拍手呵呵開口笑釋迦彌勒是他奴鼓山珪


霹靂驚天地那容掩耳聽須知興化老一半是人情鼓山珪


鏌鎁在握天魔膽落明眼衲僧休更卜度徑山杲


恰如劊子氣雄豪便向咽喉下一刀五臟肝心皆剖出方知王法不相饒退菴休


長松不改四時青縱奪當機幾箇明陣敗不禁苕帚掃眼中曈子面前人劒門分


灔灔水光浮不見孤帆不見舟斜陽欲落未落處盡是離人今古愁伊菴權


須彌倒卓海水逆流同叅相訪作盡冤讎休休明日黃花蝶也愁雪菴瑾


驅耕夫牛照即用奪人食用即照不得同叅把手行安知袖裏有穿竅南岩勝


離城別閣暗愁時月落星分信馬蹄風掃曉牎林木逈夜深汀岸火光微投子青


老大梢工慣經歷看風使帆果端的任他海獸作波濤直過如飛沒蹤跡海印信


萬境來侵莫管伊干戈元是太平基當時着來時路月下騰騰信掩室開


動絃別曲落葉知秋人平不語水平不流只因底無羈絆去住縱橫得自由遯菴演


捲則渾崙無縫舒則八面生光百千諸佛同處一方轉機輪於掌握奮大用於當塲非獨三十年後面前薝蔔馨香佛燈珣


現出虗空眼便花更教打破事如麻直饒指出當堂縫分明鷂子過新羅冶父川


直饒釘得這一縫檢點將來非好手可憐兩箇老禪翁向俗人呈家醜月菴果


一縫分明在當頭下手難饒君鉸釘得終是不完全鼓山珪


舊人相見話衷心借問西山路徑深對眾直言呈伎倆紅爐鍛鍊要真金汾陽昭


西山路上有獼猴嘯雨哀風動客愁忽遇此林師子子萬般伎倆一時休中際能


五湖禪客扣禪關恰似初行學上山騰身欲出青雲外力到峯頭一步難佛鑑懃


騎驢戴笠迎南去躍馬搖鞭向北行兩箇大商俱突曉日高猶聽打三更保寧勇


反是羅覆是繡弟兄同氣復連枝為人不為成歌曲祖父田園要及時圓通僊


城南措大騎驢子市北郎君跨馬兒各各四蹄俱地三春同到金明池佛鑑懃


出沒由誰卷舒在我搖舌鼓唇分明話墮京兆府天寧璉


陽燄何曾止得渴畫餅幾時充得飢勸君不用栽荊後代兒孫惹着衣徑山杲


湖光灔晴偏好山色溟濛雨亦奇若把西湖比西子淡粧濃抹緫相冝佛燈珣


人貧多智短馬瘦自毛長獨宿雙峯寺同焚一炷香鼓山珪


兩箇孩兒抱花鼓左邊打了右邊舞一曲兩曲無人會歷歷清風動千古菴需


乍雨乍晴山裏寺或來或去洞中雲滿天星月明如晝此境此時誰欲分德山


南山鼻蛇觸着兩頭動毒氣要傷人還他貧子弄雪菴瑾


黃昏打槳奔城快日午回入港遅夜半相逢兩相喝不知蹉過已多時在菴賢


二水分流共一源誰知正語却成偏斷膓不是因芳草破壞家門落一邊戴無為


水母有骨靈龜無殼瞎驢臭肉來於蠅佛意祖意如山岳正覺逸二


靈龜有殼水母無骨破驢脊上足蒼蠅曹溪古路行人絕


破脊驢多臭肉蠅誰知興化不徒行慣從五鳳樓前過手握金鞭賀太平白雲端


匝地風光無間違因何不信却生疑老婆為君重指出臭肉團上青蠅飛黃檗勝


青青掩映蒼龍窟脩竹超然物外物若將脩竹比喬松未及喬松老風骨佛鑑懃


一團臭肉有商量皮下流芳若麝囊忽若禪人親咬破看來滿口是清香龍門遠


呼為雲吸為雨襲襲清風動寰宇笑哭不是等閑聲路見不平應有主要斬不平人不與平人語而今何處見踪由剔起眉毛看鷂子長靈卓


殘羹餿飯無處安着換手搥胷劈頭盖却兩箇無孔銕槌一樣無繩自縛佛燈珣


南北山相對東西有路分不經塲陣裏爭見李將軍木菴永


臨濟宗乘會者稀唯有大覺顯大機人問本來身有語頭枕山北岳隨洞山聡


主山之後案山前下是地上是天身手太長衫袴短醉狂贏得樂豐年保寧勇


一曹溪與灌溪龍行風雨動雲霓峻機箭筈波瀾急撼得毗盧海岳低涿州克苻道者


雨散雲後崔嵬數十峯倚闌頻顧望回首與誰同秀巖瑞


鏌鎁橫按寶光寒俠客嘍囉敢正看飛過青霄聲震吼乾坤直得黑漫漫保寧勇


大展家風示眾人垂鈎入海釣金鱗遊魚弄水騰波浪船棹俱拋出大津延壽慧


十三慣繡羅衣裳自憐紅袖聞馨香人言此是嫁時服含羞刺出雙鴛鴦空叟印


煎茶未了人來問拈起茶匙呈似他當初若遇燕手性命難存爭奈何投子青


閙市中心虎能歌不能舞命值木星君不遇羅睺主琅琊覺


虎溪老住菴年深都不記閙市心中虎四邊如鼎沸草堂清


見之不取思之千里好箇斑斑爪牙未君不見大雄山下忽相逢落落聲光皆振地大丈夫見也無虎尾捋虎鬚雪竇顯


發足超方地頭親到遇着嶮峻道途殺活杖子變豹米倉大路平如砥未免漆桶裏著到不搽紅粉也風流大抵還他肌骨好佛燈珣


這僧掩耳偷鈴雲山將錯就錯若是碧眼胡兒別有反身一著木菴永


一語離窠窟千生出盖纏夜來風雪木折在巖前雪堂行


奪鼓旗驗衲僧便將黑豆換雙睛昔年曾被雪霜苦看見楊花落也驚尼無著緫


拈得須第一槌銅頭鉄額豈容伊塩梅楫并霖雨不是斯人更是誰復菴封


季咸曾相臺丘子隨變難分亟自逃輸與高樓凝望者烱然明可察秋毫虛堂愚


六朝翻譯傳來妙到頭未悟當時竅須信枝頭老鳳凰春來翻作黃鶯呌正堂辯


集雲峰下四藤條幾險當時打折腰堪笑後來稱猛將只知空說霍嫖姚野軒遵


竺國支那咸印定更無毫髮可叅差眼橫鼻直喧天下一頓殘羹永不飢保寧勇


當塲翹足有來由四下藤條未足酬又向霍山門下去見機雖足未風流地藏恩


集雲峯下四藤蒿打破潼關路一條似鶴似雲天地外如龍如鳳在烟霄圓通僊二


藤條喫了任閒遊未到牢関未肎休打鼓打鍾俱是令知機識變有誰儔


子陵灘水急如絃摸得黃魚縮項鯿提向市中頻索價他家不直半文錢佛心才


強盜遭逢抵家賊贓纔敗別無他山藤徹骨令甘伏反與渠儂貼面花或菴體


千年萬嵗老枯椿鐵杵銅槌任擊撞且在爛泥堆裏立咄寶葉源


黃金打作鍮石筯白玉碾出象牙梳黑漆崑崙多伎倆海中拾得夜明珠慈受深


重峯層仞插寒空塔鎻深雲勢莫窮千古松聲來有韻萬年溪水去無蹤投子青


一句稱提萬象分摩竭空自掩重門當初衲子微開眼插筯爐邊當火焚投子青


廓周沙界聖伽藍滿目文殊接話談言下不知開佛眼回頭只見翠山巖明招謙


顧問南方住若何對云三五眾非多吉祥自述龍蛇混三三之說告和和無著未明重話會均提為指不仙陀金剛背後看名字滿目荒山不奈何汾陽昭


千峯盤屈色如藍誰謂文殊是對談堪笑清凉多少眾前三三與後三三雪竇顯


堪笑前三與後三當初相對語喃喃却囙無着分明見從此清涼沒可叅佛印元二


樓臺雖有額全無試問頑童起剙初忽指金剛看背後年衰多被鬼揶


前後三三問若干應機召發轉顢頇如今大有如斯者負鉢腰囊到處摶正覺逸三


積翠千峯倚半空龍蛇凡聖混其中其中凡聖知多少前後三三數莫窮


寺額突然耀指端大悲千眼莫能觀自從一覷金剛肯直至如今作野盤


前後三三是多少大事光輝明皎皎回頭不見觧空人滿目白雲臥荒草道吾真


聖者由來不可陪相逢相問豈安排三三前後輝今古一句無私振九垓照覺緫


前三三與後三三筭數籌量卒未諳芳草萋萋烟景裏鷓鴣啼處是江南地藏恩


文殊前後荅三三獨泛輕舟過海南洪浪波心看水勢一輪明月印寒潭雲溪恭


青山門外白雲飛綠水溪邊引客莫恠坐來頻勸酒自從別後見君龍門遠


三三之旨極幽深老漢當牙下一針為報禪徒應諦船乃隨流石乃沉般若柔


前後三三不失宗逈超千聖數難窮金剛腦後全軒露疊疊青山鎻翠空丹霞淳


無著文殊不易逢相逢各自問家風清凉海眾知多少前後三三數莫窮本覺一


腰金上太行賊眼盡驚慞不因遭毒手誰肯夜燒香月堂昌二


寬鞋著瘦脚短袖入長臂竿木既隨身逢場還作戲前三三後三三一時堆在檐頭擔到得家中重點檢目前包褁露毿毿


前後三三謝師指南龍蛇躍躍虎視躭躭擬數看數欲談何談均提謾有垂鞭意象王蹴亦奚堪投子舒


陌路相逢眼裏塵低頭禮拜昧天真起來不見文殊現打破大唐無一人秀岩瑞


前三三與後三三不可承當不可叅更問清凉多少眾月移影落寒潭月林觀


佛法初無北與南何須對面立玄談文殊固是能機變前後分踈落二三雲衲慶


文殊大士托玻遂問南方有箇奇無著忽言無這箇誤他多少老闍至今猶未知端的擡手拈茶不用疑汾陽昭


自別南方涉路岐喫茶處處用玻如何恰到清凉寺問著元來緫不知正覺逸


南方不可離須無著囙何却道無寄語後來禪子道喫茶拈起莫生踈佛印元


玻寶盞對君檠茶味雖濃夢不醒更問三三多少眾爭教人不辨輸贏象田卿


爍迦羅眼頂門開悟了不須師更來打落粥鍋休說偈脩行須信禍為胎象田卿

