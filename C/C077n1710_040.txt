中華大藏經（中華書局版）數位版, No. 1710 古尊宿語錄


昆明池裏失却劒曲江池內撈得鋸齖齖且過時莾莾鹵鹵河沙數糲竭莭拽路布刢利衲僧通一路師子不捉麒麟兒猛獸那堪牀下顧摩斯吒入水去者廻休吐黑雲霧俊鷹俊鷂摶天飛鈍鳥籬根捱不去佛祖言休更舉直饒格外猶未許見成公案早多端那堪更涉他門戶夜烏鷄誰捉去天明戴雪遭指注胡蜂不戀舊時窠猛將那肯家中死


座主巴鼻休誇不二維摩一默文殊失利


衲僧巴鼻高原陸地不生蓮花豈容香氣


禪師巴鼻師子遊戲水漲舩高蒱牢贔屓


何物苦求而不得何物不求而自來何物鐵槌打不破何物夜合而晝開若人不會山僧意琉璃寶殿生青苔


左轉復右轉身被摩訶衍放下搆深泉不論深與淺猛爐中看月輪急須着眼莫因循若未垂得勞生手如何出得光身


文殊白槌報眾知法王法令合如斯會中若有仙陀客不用眉間毫相輝


馬祖出得一汾州妄想如雷播九州禪若無衲子眼多於海上覔浮漚


鼈鼻事難提當陽薦者迷舉頭錯入草嶺上鷓鴣啼


象骨輥毬孰辨機一千五百幾人知眨起眉毛千萬里須是吾門師子兒


吹毛寶劒問雲門來者投機豈更存路逢劒客如何也甑人擕首向南奔


在處叢林有家風且與雲門事不同門外若有讀書者任是顏回亦不通


日裏看山也是常西來祖意謾商量金毛獅子稀逢有多是狐狸喚作狼


雲門抽顧笑嘻嘻擬議遭他顧鑑咦任是張良多計策到頭於此亦難施


切忌隨他不會他大隨此語播天涯真淨性中纔一念早是千差與萬差


如龜藏六已彰名休向人前弄眼睛一隻皮鞋都蓋却直至如今猶未惺


麻皮三斤不用秤秤頭那肯坐於蠅一念纔生筋骨露徒勞更覔定盤星


若問沙門行沙門行最高若教人會得業性卒難迯


趙州石橋本無星水急游魚不易停橋上秖觀驢馬跡誰人敢向御街行


離却四句絕百非作者相諳識得伊跳下禪床便歸去從他鷂子摶天飛


君王之寶實難酬興化形言下一籌兩手展開幞頭脚勑書挂在鳳皇樓


古老巡堂親掠生渡水行舟不易耕莫道無生猶是未纖毫不了亂縱橫


人人盡道我心休問著何曾有地頭口說心違瞞自己業河迅速任漂流


眾手淘金得者誰纖塵窒礙豈能為洪波浩渺黃金遠一事無成空手歸

