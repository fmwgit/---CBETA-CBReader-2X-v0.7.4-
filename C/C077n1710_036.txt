中華大藏經（中華書局版）數位版, No. 1710 古尊宿語錄


杲日連天照有無孰云善逝坐跏趺如今要見當年事邪正猶來在半途


法王法令若為酬老倒文殊強出頭負累釋迦猶可事至今千古閙啾啾


百萬人天望舉揚拈花微笑大乖張幾多業識忙忙者問着勞生沸似湯


若有毫付與人可師何得更全身人間天上迷逢處八兩元來是半斤


非風旛動唯心動大海波瀾常汹湧魚龍出沒任昇沉生死聖凡無別共無別共底怎模樣祖佛傍觀空合掌


老倒江湖上竿頭事可咍一回浮子動又是上鈎來


草裏尋常萬萬千報云飛去豈徒然鼻頭是甚閑皮草十字縱橫一任穿


一回思想一傷神不覺飜然笑轉新雲在嶺頭閑不徹水流澗下太忙生


挂得帆來遇便風須千里到家鄉臨門上岸逢妻子歡喜情懷不可當


挂拂遭呵耳便聾衲僧奚若驗宗風金剛腦後抽生鐵華岳三峯倒卓空


家肥生孝子國霸有謀臣拳頭劈口槌未到無兒孫


開田說大義後人莫容易百丈揔持門淡而還有味


打麵還他州土麥唱歌須是帝鄉人現成財本成家者多見飢寒在子孫


大雄山下斑斑虎觸着傷人誰敢顧親遭一口老婆心何曾用着腰間斧


相見言談理不虧等閑轉面便相揮畢竟水須朝海去到頭雲定覔山歸


大唐國裏無禪師不許會兮秖許知着肉汗衫如脫了方知棒喝誑愚癡


彼此老來誰記得人前各自強惺惺一坈未免俱埋却幾箇如今眼子青


問荅分明是切磋幾人於此見詨訛少年俱決龍蛇陣老倒同吟稚子歌


相見錦江頭相携上酒樓會醫還少病知分不多愁


八面生風秖這是拂袖之談動天地堪愛賣身王老師不作賤兮不作貴


南北東西無不利令人深愛老南泉眉毛廝繫如相似鼻孔遼天不着穿


禪床驚震被荼糊惹得兒孫不丈夫拄杖劈頭連打出也教知道赤胡


祖佛塲中不展戈後人剛地起詨訛道泰不傳天子令時清休唱太平歌


五色狸奴盡力爭及乎按劒揔生盲分身兩處重相為直得悲風動地生


安國安家不在兵魯連一箭亦多情三千劒客今何在獨許莊周致太平


同氣相求事可論一回見面一歡情兩行何處閑文字一隊誰家好弟兄


骨裏皮兮皮裏骨大隋老子無窠窟上士聞之笑未休中流特地生疑惑


老大宗師豎指頭一生用得最風流玄沙抝折無人會年來年去冷颼颼


黃金為骨玉為稜莫把他家此日尋多少從來悟心匠盡將底事継威音咦


池陽何處得捫摸後代商量苦也無古人剛地成多事敢問如今會也麼


密密堂堂早二三本來無物更何堪癡人見了生歡喜作者相逢滿面慙


悟人千箇道無憂肯信遭他第二頭寂寞山花寒食後夕陽西去水東流


長連床上狐屎尿三聖堂前狗吠春跳出金牛窠窟子月明照見夜行人


玄沙三種病人有理不在高聲引得香嚴老子走來樹上懸身


禍福威嚴不自靈殘盃冷享何人一從去後無消息野老猶敲祭鼓聲


春寒料峭凍殺年少切忌叅商別無奇妙頭侍奉歡喜問訊佛法商量傷子性命


趙州言勘破笑殺老禪和院主眉落南泉打粥鍋趙州勘破却成罪過大地眾生千箇萬箇


醉眠醒臥不歸家一身流落在天涯祖佛位中留不住夜來依舊宿蘆花


一問當機絕異同定乾坤箭驗勳功轟轟一掌胲腮下笑殺雄山者老翁


春至是花開朱顏安在哉可怜園裏色不入鏡中來


春來依舊一枝枝同地同天道不疑未徹之言人莫問令余特地笑嘻嘻


擘開華岳連天色放出黃河到海聲瞎驢死後蒿枝折大地如今有幾人


奉君三頓曲周遮屈辱雲門老作家渡水穿雲五湖客欲將何物當生涯


雲門荅餬餅言前句後領驢鞍爺下頷到了終不省塞却咽喉把將餬餅來速道速道


楊子江頭楊柳春楊花愁殺渡頭人一聲殘笛離亭晚君向瀟湘我向秦


數目分明舉即難衲僧無不膽毛寒湏知更有壺中路但向須頂外看


萬象之中獨露身一回相見一回嗔東西南北吾皇化莫向江頭苦問津


鼇山成道足人傳莫是從前話不圓頼有玄沙知始末徧身紅爛在漁船


老大宗師沒巴鼻養狗之緣大兒戲奪牌禪客如到來鉛刀爭及吹毛利


欲求佛法徃南方老大宗師為舉揚山花滿地雖狼藉一陣風來一陣香


宗師方便太慈悲是汝之言實古錐萬里神光騰頂後肯將生死嚇愚癡


在途在舍若為酬莫把先師一例求雄雄宇宙如王者未免半邊無髑髏


犢牛生子頗相諳兩眼通紅色似藍把火照來無覔處大家普請一時叅


趙州一椀茶驗盡當行家一期雖似好爭免事如麻


師真醜拙不堪呈用盡身心笑殺人彼中莫覔頭意白鼻崐崙賀新正


出得出不得初不離是定聖者起凡情凡人而乃聖倒用與橫拈扶邪及顯正春雨春風竹戶涼落花啼鳥千峯靜


平生心膽向人傾到此門中有幾人別後都城舊知己暖煙斜日又黃昏


佛手馿脚生緣黃龍元無此語直饒恁麼知之我儂亦未相許奉報四海禪人第一不得錯舉


着眼看來寧免瞎全身何用佩金魚黃龍意氣雄豪甚秪為他家不識書


盡力不柰何按牛頭喫草若無錦繡文難以論嘉藻


何故喚作手衲僧難開口擬議自顢頇可怜大蒙斗


彼此且無相負累行人無不失鈎錐雖然不瞎眾生眼也好拳頭劈口槌

