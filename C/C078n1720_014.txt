中華大藏經（中華書局版）數位版, No. 1720 禪宗頌古聯珠通集


少林續事堪奇臘夜梅開雪後枝黃蘗昔年曾有語大唐國裏沒禪師霞淳


覿面全提少室令當機不薦過新羅清風樓上逢知己撥動烟塵不柰何足庵鑒


寂光影裏現全身貴異天然逈出倫家富兒奴偏得力夜分燈火照西隣霞淳


自家冷暖自家知祖意西來更問誰全體承當全體是須彌頂上戴須彌石溪月


午夜山房月色深十分明白墮功勛撥開向上通天竅煙嶂重重不見人自得暉


牽驢飲江水鼻吹波浪起岸上蹄蹄水中觜連觜方庵顯


不壞身正是正是不壞身適來曲多少扭得鼻頭辛石溪月


張家養得數箇兒大者効爺治家業中有一男藝最精氣宇如王威德別別別翻滄海不顧驪龍喝散白雲不羨明月海印信


石霜繼嗣擇高才上座貪程去不回只愛寒無起豈知枯木放花開侍者實堪哀先師大意雖明得未免長拖破草鞋佛慧泉


世間何事最堪悲無孔由來是鉄鎚爐冶不能烹得破任教千古與風吹保寧勇


坐亡立脫數如麻幾箇於茲路不差翻憶石霜曾有語不光華處盡光華智海清


一片虛空亘古今麟龍頭角競踈親坐亡立脫知多少鐵樹花開別是春開福寧


帶角披毛異身寒枯木眼中塵雖然未會先師意爭柰臨行一著親霞淳


枯木堂中第一人坐觀成敗枉精神可憐明一色邊事直至而今沒眼筋寶峯照


雖然一箭定天山百戰塲中出手難莫道古祠香火断神前自有酒臺盤上方益


座元脫去有生機侍者因何不肯伊若謂石霜明一色似將掃帚畫蛾眉地藏恩


香煙淡淡風飄處首座凝凝坐脫時不是久叅侍者石霜巴鼻有誰知張無盡


本分漁人一釣舟千波萬浪裏遨遊兒孫不慣風濤惡走入蘆花不轉頭慈受深


脫去還如臂屈伸先師旨趣得來親貪他一粒多年粟失却家中萬斛義重天倫侍者平生肝膽若為論芳草渡頭輕舉步等閑身在杏花村佛燈珣


石霜一宗親傳九峯香消脫去正脉難通月巢鶴作千年夢雪屋人迷一色功坐断十方猶點額密移一步看飛龍天童覺


涅槃城裏未為親帶角披毛始是真相逢盡道休官去林下何曾見一人大洪遂


一片虛凝絕謂情白雲消散彩霞橫行人莫恠貪程速坐守寒巖異草青雲岩因


石人不怕獅子吼須彌頂上反筋斗滄溟竭盡正三更生鐵崑崙雲外走雪竇宗


死中得活人無數活中得死古來稀只知枯木回春早蹉過寒再燄時侍者也是癡雖然會得先師意未免全身虎機圓悟勤


寒谷生洪律全超極濟功園林變花柳何必待春風方菴顯


巨岳何曾之寸土演若迷頭狂未回叅尋喜有得力句突曉途中眼未開且居門外石溪月


識問不亂荅識荅不亂問問荅有來由直下明知見果然明得破不被髑髏換奉勸叅學人子細叅詳看大圓智一拳拳倒黃鶴樓一趯趯反鸚鵡洲有意氣時添意氣不風流處也風流虛堂愚


是真是妄披金擇沙同門出入宿世冤家方菴顯


精金須百鍊百鍊色不回學道貴無心無心道即更深秋夜月古廟香爐法身無一物山岳空崔嵬南堂興


海底泥牛耕白月雲中木馬驟清風胡僧棒西乾鉢半夜乘舟過海東丹霞淳


依依半月沉寒水耿耿三星落碧巑昔日雲巖曾漏泄金輪王子寶花冠丹霞淳


芳草漫漫豈變秋牧童白牯恣優游異中有路人難見却謂騎牛不識牛丹霞淳


古殿巖開月鎻松霜凝雪露韻無窮星前人臥千峯室佛祖無因識得儂投子青


無人接得渠遺逼馬相如果來橋上也記得柱頭書無人識得渠棊局醉樵夫回頭斧柯爛大海亦成枯天童覺二


接得與識得誰復較錙銖若問堂中事堂中事轉踈只如雲蓋悟去又作麼蘇嚕蘇嚕最菴印


舌頭不出口三三成九九筭到香臺邊彼此落人後月堂昌


老倒石霜無忌諱當頭一句曾提起只因當日老婆心千古寥寥掛唇齒佛鑑懃


臚傳不羨擅嘉聲錯認山河作眼睛巧拙一時俱裂破斷除煩惱病重增笑翁堪


進前峭壁三千丈退後懸崖幾萬重重大唐張拙老鐵鎚無孔舞春風寶葉源


無伴石人夜入山雪籠紅頂綠衣寒喝開刼肇三峯頂捧出金襴對日看投子青


喝下承當草已深却來蘭浦訪知音溪山雲月何甞異今古誰人鑑此心成枯木


執侍巾瓶二十年搖頭擺尾出林泉悠悠直徃南方去虀甕淹來得穩眠雲居祐


搖頭擺尾赤梢鱗徹底無依解轉身截断舌頭饒有術拽回鼻孔妙通神夜明簾外風月如晝枯木巖前花木長春無舌人無舌人正令全提一句新獨步寰中明了了任從天下樂欣欣天童覺


拾得踈慵非覺曉寒山墮不知歸聲前一句圓音羙物外三山片月輝霞淳


是佛由來尚涉功明心方與道相同花開花落緣何事盡属無私造化中成枯木


百千諸佛眉彎曲無證無修眼搭癡着未消連底凍一時認作碧琉璃佛智裕


故山岌岌鎻寒烟未肯將心輕授傳玉女夜尋無字印石人遙指月明前自得暉


太平鄉國路空賖歸興悠悠思莫涯撒手到家何所有琉璃寶殿鎻空華丹霞淳


畢鉢巖前曉帶春香風時結鷲峯層須知玉像瓶中塔別有輝天照地燈投子青


巖前雖有雲千頃戶內殊無半夜燈極目危巒今古宿暮天斜照碧層層丹霞淳


群花未發梅先拆萬木凋零栢轉奇雲淡不彰篩月影烟輕那露引風枝丹霞淳


直下啞却我口分明塞却眼由來洛浦龐公未出睦州擔板覿面全提照古今冬寒夏熱憑誰揀靈源清


月篩松影高低樹日照池心上下天赫赫炎空非卓午團團秋夜不知圓丹霞淳


海底龍吟雲雨潤林中虎嘯谷風清莫言滿路生荊况是貧家少送迎丹霞淳


這般消息不尋常蟾桂枝枝有遠香昨夜姮娥呈巧妙眼睛直上綉鴛鴦丹霞淳


淘金豈假披沙得石觸波瀾猶費力露柱三更忽放光此時未審何人識霞淳


餌雲鈎月釣清津年老心孤未得鱗一曲離騷歸去後汨羅江上獨醒人天童覺


紙衣下事不假胞胎懸崖撒手襁褓嬰孩涅槃會上道塲開單傳直指狀元來南堂興


最好韶山境烟籠翠色輕欲描描未就猿鳥一聲聲石溪月


趨時適變隨物窮通鴻鵠之志誰辨雌雄韓侯未遇布衲家風三秦席卷非無計忠義何勞憶蒯通方庵顯


一片孤雲不露醜白雲兒倚青山父鶴巢露滴夢初回新月半鈎升萬戶自得暉


獨向滄溟截眾流等閒舞掉擲金鈎白雲不露烟波闊橫笛一聲天地秋木庵永


妙峯孤頂偏肥膩天產靈苗不觸地翠葉無風常自搖清香那逐春光媚丹霞淳


叉手須知已隔津更重進步轉漂淪頑銅若作黃金貨秪可瞞他無眼人丹霞淳


雖然荅盡深深意爭柰投機句未親欲會本來無垢的更須入水見長人丹霞淳


多是從人學得來一生空把口胡開欲窮此岸虛明地七佛前前緫不該丹霞淳


巖頭老漢凡聖孰辨半僧半俗可貴可賤三文取箇黑撈波江邊相喚摝鰕蜆法雲秀


平川走兔放蒼鷹一搦便雙眼睛毒手奪來人買去柰何斤兩未分明保寧勇


一喝驚天動地雷海翻太華洞然開巖頭膽喪飛也謾道當時手搦擡踈山如


好手呈機不露鋒慣將雙劒定雌雄忽雷迸出驚天地華岳三峯倒卓空湛堂深


大鵬風蒼龍出海手擡手搦日上月下霜雪嚴凝識嵗寒雙陸盆邊須喝采最菴印


前箭猶輕後箭深無限平人被陸沉箇裏豁開天地眼吹毛拈起任橫行木菴永


動絃別曲葉落知秋不肯子放只肯子來年更有新條在惱亂春風卒未休遯菴演


佛法無情報尒曹忽生忽殺在吹毛若教韓信得妙訣自是深明防漢高南岩勝


槌打不碎火燒不着天上人間何處安泊阿呵呵是什麼莫咬破須爛嚼海印信


古帆不掛是巖頭月冷風高下直鈎誰見後園驢喫草脫籠卸飽齁齁大洪遂


後園驢喫草一老一不老驀地撞出來闘湊得恰好徑山杲


後園驢喫草莫隨言語討跳上驀腰騎來徃長安道鼓山珪


風信不來春色老却憶後園驢喫草滿天明月贈行人野客溪邊歸路早楚方安


後園驢喫草可憐無限虛生老半夜盲人問故鄉不知身在長安道雪竇宗


後園驢喫草蘆花輥雪飛霜前雙白鴈孤影落天池塗毒


古帆未掛時後園驢喫草日短苦夜長行人須及早雪菴瑾


古帆掛後更何疑學問依前又是迷大小二魚俱一海爭柰鈎頭餌不齊汾陽昭


小魚吞大魚直路太縈紆古帆休更問處處得逢渠徑山杲


小魚吞大魚門上釘桃符邪魔俱不入佛法也消除鼓山珪


的的古帆已掛後小魚吞却大頭魚雖然李廣運神箭自古張顛解草書照堂一


不動蒲帆問一言大魚却被小魚吞直從意外超唇吻始信巖頭無腦門天目禮


塵中辨主最難明千人萬人少一惺銅砂鑼油今古淨與君却眼中釘汾陽昭


塵中辨主眼分明特地尋方更點睛堪笑婆雖瞑眩至今南北絕人行佛印元


礎潤天將雨雲開月正明漁翁閑引釣牽動一潭星海印信


銅砂鑼裏滿盛油正是毗盧印後收更有塵中辨得主太平將將盡封侯雲溪恭


銅砂鑼裏油清淨照見塵中舊主人寄語禪人猛叅取莫教孤負此生身草堂清


終日廛中走廛中渾大有堪笑五湖人衲衣貧抖擻大溈智


銅砂鑼裏滿盛油生菜還他蘿蔔頭但看來年正月半家家門首掛燈毬佛鑑懃


頂起砂鑼時身心都不見西風一陣來落葉兩三片塗毒


村飲夜歸來健倒三四五摩挲青莓苔莫瞋驚着汝息菴觀


銅砂鑼裏滿盛油潦倒巖頭不識羞却向蟭螟眼睫上樓頭浪宕逞風流空叟印


百萬雄兵入漢關威如猛虎陣如山單刀直取顏良首不是關公也大難無境徹


塵中辨主問巖頭心識如何會得休鼻孔眼睛都要見銅砂鑼裏滿盛油橫川珙


隨機有問隨機荅不是禪不是玄後代無端翻譯出却將梵語作唐言退耕寧


龍臥碧潭靜雲收皓月圓七星光燦爛誰薦未生前大洪遂


巖頭一拶虛空迸裂父子不傳神仙妙訣破菴先


三文買箇撈波子摝蜆摝鰕經幾年逆順短長休要說誰家屋裏竈無烟虛堂愚


買賣交關直須當價若少分文定遭行罵休行罵遠近聞之成話欛海印信


時展家風與眾殊探身虎穴有功夫拈橈擊處留無計夜靜同誰泛五湖三祖宗


親兒弃了更無親撒手歸家罷問津呈橈舞棹波中客休向江頭覔渡人真如喆二


老來無累亦無囙獨寢高堂只此身除却江中混波客復誰還是不覊人咄箇老婆親兒不柰何富嫌千口少貧恨一身多楮衲秀


舞棹呈橈意自殊相逢江上話程途親兒擲了獨歸去春水溶溶碧滿湖智海普融平


舞棹呈橈古渡頭婆婆相見問來由何人得親生子拋向江心更不上方益


鄂陽江口擲釣絲摝蜆撈蝦不計時驀被老婆相借問藂林千古振雄規如今過在邪師客擺手相逢論棄兒意在目前如會淂莫信傍人說是非佛燈珣


借路經過常式事誰知祖禰累兒孫婆婆耐恨江頭棄留得佳聲四海聞月菴果


親兒棄了復何言月在波心印碧天獨有一身無繫累困眠醒坐任隨緣踈山如


鄂陽江上垂鈎線時節相逢錦鱗現拈來信手任縱橫逐浪隨波無戀大溈智


一子親生步步隨呈橈舉棹指人歸老婆遭打機先露海岳掀翻動四維簡堂機


一葉扁舟泛渺茫呈橈舞棹別宮商山雲海月俱拋棄贏得莊周蝶夢長尼無著揔


相逢把手上高峰四顧寥寥天宇空一曲漁歌人不會蘆花飛起渡頭風無菴全


舞棹呈穘逢賊扣舷三下親擒捉只這一枚都却棹歌歸去風濤落朴翁銛


從來六箇不知音一箇全拋惡浪深義斷情忘無處覔三千剎海冷沉沉天目禮


鄂渚渡頭窮鬼子全機錯在扣舷時何如別下一轉語救取婆婆苐七兒南叟茂


舞棹呈橈鄂渚邊驗人何苦結生冤自從賺了婆拋子誰敢身上渡船梓巖玉


且於湖伴撈鰕蜆不向滄溟釣巨鼇一葉扁舟一簑笠閑眠閑坐任風濤海印信


野水舟橫芳草渡人來舞棹或呈橈撈鰕摝蜆隨時過却向何時得六鼇水菴一


針頭剳去幾人知婦兒女子莫猜疑聖凡命脉果何在以拂子聲禪序角云向此須明上上機長靈卓


無孔笛子兩頭吹韻出青霄徹九維可憐一對冤家種人人鼻孔大頭垂佛燈珣


不點自行不撥自轉伎倆天然機輪如箭如今分付當行家百嵗光陰已不多若能直下猛提取天上人間爭奈何巳菴深


夜半三更來討火我罵兮罵我相喚相呼歸未歸也有無衣草裏坐虛堂愚


此疾懷來沒量時尋醫求卜過多師濃煎一服通神散血汗滂流徹四肢保寧勇


是法平等無高下伊余有分必相亞雖無一法輕與人棒下龍蛇從變化雲巖因


說盡平生去住因到頭難遇赤心人忽然自肯成家業瓦礫拈來也是成枯木


鼇山成道足人傳莫是從前話未圓頼有玄沙知始末徧身紅爛在漁船龍門遠丈夫淩勵志英雄向外馳求枉用功到得鼇山開眼覷方知屋裏用無窮佛燈珣


孤村陋店雪紛紛平地無風起浪痕醜拙只因藏不得胷襟流出盖乾坤銕山仁二


三回九度太顢頇到底須尋舊路還待得鼇山消積雪至今平地起波瀾困有眠床飢有飯連聲何事呌師兄明朝雪霽鼇山路依舊一程還一程象外超


末後句為君說明暗雙雙底時莭同條生也共相知不同條死還殊絕還殊絕黃頭碧眼須甄別南北東西歸去來夜深同看千巖雪雪竇顯


末後句無問處萬仞銕山橫在路當日巖頭不柰何至今雪老難伸吐倒捋虎鬚方識虎未觧行人休離母透過牢關舉似君把定喉淚如雨佛印元


雪老却入菴中後路上無人見得伊頼有故人千里在同條生死不同時白雲端


雪老別鼇山卓菴閩中坐一日見僧來探頭道什麼末後句少人和却得巖頭重注破同條生同條死末後句莫錯舉照覺捴


切瑳琢磨變態譊訛葛陂化龍之杖陶家居蟄之梭同條生兮有數同條死無多末後句秖這是風舟載月浮秋水天童覺


雪老大開方便路低頭却入菴中去者僧有眼恰如盲却被巖頭行一步者僧好休不肯休依然依路去悠悠元來不會雪峯意却被巖頭甕頭天童覺


龍吟枯木菴中出天上人間無等匹虎嘯巖頭石上來晴空忽迸一聲雷堪笑春池猶拾礫空山空到又空回佛心才


露面出來猶不識頭歸去更難知那堪末後一句子直到于今四海疑保寧勇


雙眀復雙暗獨立絕殊方乘機覿面提其鋒安可當同條生兩鏡相照無能名不同條死鐵樹花開亘今古末後句始到牢關拈却門前大案山圓悟勤


末後句為君說踏着秤鎚硬似鐵寒則普天寒熱則普天熱若是達磨兒孫各各自知時莭知時莭為君說九尾烏龜莫當鼇山石鼈佛鑑勤


雪峰費盡平生力懵懂禪和意轉疑可憐末後一句子巖頭土上更加泥龍門遠


同條生不同死弟既耳聾兄目瞽家門蕩盡徹骨窮却把黃金如糞土末後句休莾鹵甜者甜兮苦者苦北海心


雪峯輥毬孰辨機一千五百幾人知貶起眉毛千萬里湏是吾門師子兒北塔祚


天寬地兮雪峯輥毬幾忉怛一輥直上湏彌山無量人天眼開豁眼開豁脫却多年臭皮韈步行走馬到新羅報道花湏連夜發天衣懷


雪老平生好輥毬輥來輥去輥無休一千五百人同戲誰觧輸機賽一籌佛國白


収來輥去事方圓獨許漁郎上釣船眀月蘆花同一色落霞孤鶩共遙天夢菴信


象骨木毬一輥出三世如來能事畢可憐天下徧叅尋只道黃連不是蜜石眀


輥向人前事未休再安舊處有來由一聲斷鳴雲漢兩岸蕭蕭蘆荻秋戴無為


團團輥出沒來由不立名模見便休三一一三重注脚螺江依舊向東流圓覺演


山寺裏頭無可作輥出木毬兩三箇不獨玄沙遭一攧雪峯老人亦話墮菴樞


象骨巖高人不到到者須是弄蛇手稜兄俻師不奈何喪身失命知多少韶陽知重撥草南北東西無處討忽然突出拄杖頭拋對雪峯大張口大張口同閃電剔起眉毛還不見如今藏在乳峯前來者一一看方便師高聲喝云看脚下雪竇顯


臨濟喝兮德山棒子胡狗誰敢向未若南山鼈鼻蛇一千五百衲子喪韶陽本色弄蛇手自古及今曾未有忽然放出若星流象骨禪翁遭一口正覺逸


象骨鼈蛇當大路稜師可惜便亡身雲門弄得雖然活爭似南山不用親白雲端


打鼓弄琵琶相逢一會家雲門能合調長慶觧隨邪古曲非音律南山鼈鼻蛇何人知妙訣的子是玄沙真淨文


玄沙太剛長慶少勇南山鼈鼻死無用風雲際會頭角生果見韶陽下手弄下手弄激電光中看變動在我也能遣能呼於彼也有擒有縱底事而今付阿誰冷口傷人不知痛天童覺


象骨老人示徒擬議遭他一口韶陽突出驚人未免傷鋒犯手尼無著


通身是飯通身水饒舌沙彌下口難悟得頓除饑渴念迷時往往更求餐本覺一


牛頭沒馬頭回曹溪鏡裏絕塵埃打鼓看來君不見百花春至為誰開雪竇顯


眉毛裏遊南岳大海波心泛釣舟薄藝隨身終不說從他打鼓看無休白雲端


疾燄過風奔流度刃唱拍相隨拳踢相應驀然轟起震天雷百草頭顛春色回圓悟勤


打鼓普請看直得眉毛寒拾得寒山舞笑倒老豐干楚安方


撥動乾坤步轉移南觀北斗有誰知金烏暮向西山急曉逐扶乘半夜飛石門易


天不能盖地不能載簉破面門漆桶不會銕船同駕入滄溟持得驪珠如斗大佛心才


東邊覷了復西觀拄杖重重話嵗寒帶雨一枝花落盡不煩公子倚闌干冶父川


父子同行相將入草起無縫塔功高巧帶水拖泥漏逗不少雖然落七落八爭奈有道理好佛燈珣


指出長生地不迷造成無縫塔巍巍大家從此無餘事渴飲飢餐且度時野菴璇


火燄騰輝說最親無邊諸佛近前聞誰知更有傍觀者鼻孔撩天不喜君白雲端


一堆猛燄亘天紅三世如來在此中轉大法輪今已了眉毛眨上起清風保寧勇


紅燄光中也大奇明明演說白毫輝可憐雪老并韶石燒卻眉毛緫不知普融平


阿誰着雪峯蹤三世諸佛火燄中頼有雲門相暖熱火星吹得滿堂紅慈受深


將謂猴白更有猴黑互換投機神出鬼沒烈亘天佛說法亘天烈燄法說佛風前剪斷葛藤窠一言勘破維摩詰圓悟勤


三世諸佛轉法輪一大藏教說不盡象骨當機正令行玄沙見機行正令或說或聽聞不聞電捲星飛誰與論撥轉那邊関捩子眉毛留得兩莖存瞎堂遠


有是父有是子同條生也同條死三世如來烈燄堆互換說法元如此莫顛言休倒語截斷葛藤須薦耴石菴玿


人人有面古鏡何法門而不罄叅玄上士迷頭緝線老婆頓證興教壽


堪笑山翁不識羞為他頭上更安頭巖前跳躑無尋處一片殘霞曉未保寧勇


大地為爐冶何年鼓鑄功圓同諸佛面高鑑十方空祖印明


鑒覺未萌全體現纔分鑑照便成瑕要知瑩徹圓明處長短青黃緫不差白楊順


滿鉢盛來一物無豈同香積變蘇日月並輪長不照木人舞袖向紅爐投子青


乖龍作雨非意測猛虎挾物不露迹洞山雪老共相酬寥寥千古無人識伊菴權


達磨迷時在少林今人不曉為傳心堪羨迷人逢達磨三冬過後又新春天衣懷


裂破古今沒窠臼當機大闡血盆口脚尖趯出佛如麻李四張三無路走或菴體


寂寂無依病正深雪老當年痛處針一喚喚回春夢破千山渾作木龍吟自得暉


一滴真珠紅潑醅殷勤相勸兩三回到頭欲盡東君意吞卻臨行上馬盃皖山凝


古澗寒泉浩渺瀰分明枝暗流時不從口入無滋味苦死令渠話不知雲盖昌


黯黯雲攢覆雪峯青青趙老一雙瞳從前汗馬無人識只要重論盖代功寶峯照


縱奪還他老作家奔流度刃數如麻深深澗裏無人到飲者重添眼裏沙佛心才


鮑老當年笑郭郎人前舞袖太郎當及乎鮑老出來舞依舊郎當勝郭郎真淨文


趙州象骨巖舉世無倫擬共撫沒絃琴千載清人耳古澗寒泉瞪目疑然不從口入飲者忘筌重出語苦又死不荅話同彼此相逢兩會家打鼓弄琵琶箇中誰是的白鳥入蘆花圓悟勤


雪峯古澗泉深趙州石橋水苦若知異水同源飲者不妨疑悟不從鼻孔入白浪高三級從此不荅話豈免酬高價金剛圈子栗蓬觧透橫行四天下佛性泰


世界能將古鏡齊言中辨的卻成迷白雲起處青山秀天曉依前月落西象田卿


十方世界一面鏡鏡裏看形未足真摸着鼻頭渠是我那時方見本來人菴樞


當言不避截舌當爐不避猛火趂手作得家生到老自能穩坐水深杓柄長舀水洗頭剃雪峯刀上眼忽開琉璃殿裏無關閉月堂昌


雪老垂慈肎訪他一毫頭上辨龍蛇須知不涉言詮外脫體風流出當家東山源


大王信重送交床傍問禪徒太著忙下手低聲言少打劣中全勝阿誰詳洞山聦


因問如何報主恩舉畢全坐要津船頭若有風浪動滿目流沙不見人汾陽昭


得人一牛還人一馬投之報之風流儒雅如今大有受恩人不知誰是報恩者正覺逸


不知將底報君恩風起江湖水皺痕一片古帆乘興去與誰相逐過天門保寧勇


此旨流行七十年多人言論少人甄托地便令輕打我認着依前又更顛般若柔


受施兩邊皆是幻臨機何不惜眉鬚也知此外無長伎咄這黔州老瞎驢寶葉源


柑橘閩王親手封將來直問擊宗風長人入水分明在更問玄沙又不通汾陽為汝開天路寶坊金界碧霄空汾陽昭


閩主兩般馳獻上雪峯一等倒封回人情上下俱周美免把完全更擘開保寧勇


柑橘將來不用疑銕牛蚊子咬應癡閩王猶未識師旨更請玄沙下一錐延壽慧


分明柑橘勿譊訛獻花借水辨龍蛇白紙一張都盖了免教天下動干戈冶父川


一般顏色兩般名紙盖難謾眾眼睛雪嶺當時便封轉閩王猶未息疑情橫川珙


大地是箇觧脫門三世諸佛一口吞將為雪峯有奇特却來謾我好兒孫菴樞


雪峯騎駿馬雲門跨驢兒一踢一踏相奔馳長安有路非無路夜半行時人不知圓悟勤


無量刼來是箇甚麼覿面全提幾乎蹉過不蹉過土苴堆頭且高臥


巨岳塵飛蟭螟生兒兒落塵裏如錐錐泥燒火救火閉門開門拋柴家醜外頭見萬象森羅一口吞月堂昌


高燒榾柮煖通身快活難禁一屋春不是謝郎來合火誰知門外有寒人石林鞏


帶角擎頭去復來雪兩見戰旗開軍前不悞將軍令空有英雄出九垓九垓雖出有牢關未透牢關未足觀棒頭有眼明如日要識真金火裏看佛燈珣


見說閩山多蠱毒千方百計避無由殤中既有催魂鬼一命還他方始休虛堂愚


暗拋香餌在江湄果是金鱗釣得不是綸得疾幾乎輸與鷺鷥兒上方益


偉雪老法中英肩上藤薪覿面呈目前不薦當頭着和身一倒囊傾會知擔重囙柴束自然便重不便輕何山奉報諸禪侶孩兒須是的親生佛燈珣


雪老擔藤憩歇時一僧纔見便慈悲近前擬取攔胷舉似長生更一椎石門聦


雪峯者僧不殺長生扶者僧不起可憐一束爛枯藤狼藉至今愁滿地西巖惠


父子相携入故園頭時過短籬邊爛泥有刺無人見着方知腳底穿菴樞


透網之魚不識鈎貪游浪水認浮頭高灘坐釣垂慈者回棹綸却上舟汾陽昭


透網金鱗休云滯水搖蕩乾坤振鬣擺尾千尺鯨奔洪浪飛一聲雷震清飈起清飈起天上人間知幾幾雪竇顯


張三賣物高擡價李回還依市價酬交易不成猶作閙李公店鋪一時休海印信


老倒漁翁坐釣臺金鱗赫赫鼓波來海門空闊纔施繩霹靂一轟天地開真淨文二


放去來得自由不堪憂處亦堪憂可憐滯句承言者爭是爭非空白頭


透網金鱗掣電機休云滯水與拖泥雷霆一擊青霄裏傾湫何處不滂瀰真如喆


出網分明向道休風雲會處有來由雷霆昨夜聲相應依舊為霖徧九州圓通僊


擭浪拏雲勢可驚平空驟雨似盆傾不因放却淮河閘九曲潮頭卒未平上方益


洞裏無雲別有天桃花似錦柳如綿仙家不會論冬夏石爛松枯是一年五祖演


鯤鯨已插摩霄翼海客猶懸釣月鈎不顧翻空洪浪一帆風信出鼇頭佛心才


全死中全活全活中全死一箇訝郎當一箇福建子徑山杲


金鱗透網欲吞舟一向衝波逆水流却被漁翁閒引釣隨波逐浪謾悠悠鼓山珪


俊鶻冲天寒雞曉眠脫略窠窟遲速不偏截斷命根急處放當頭手緩時樣滴水冰生不認渠坐籌幃幄江海量君不見透網金鱗活計新住持事繁笑殺人月堂昌


百草頭出沒三界外遨遊徒布漫天網虗下釣鼇鈎搖鱗振鬣撼乾坤兀目昂頭洪浪噴棒雨點喝雲奔肎將爭戰定功勛圓悟勤


張猴白李猴黑硬如綿軟如銕驀路相逢兩會家臨濟未是白拈賊遯菴演


新羅拄杖遂寧鉢衲子家風那箇無一等看來如墨黑誰能重與較錙銖虛堂愚


未渡生死海不應覆却船渠本無生死超然離二邊長如杲日麗中天舒光照到雪峯前圓悟勤


生死海中猶未渡傳言送語幾千程一棒打翻東海鯉迷人直下便狂惺尼無着捴


迅雷不及掩耳下樁要在急水水深樁腳若長耳畔雷聲四起拈起拄杖為他中下上上人來放過不打秦人一入桃花源子孫千世為神仙月堂昌


大機圓應大用直截雪峯雲門只得一橛畢竟如何不說不說松源岳


空王殿樣子雪峯展兩手添得老韶陽一舉四十九緫是面南看北斗即菴覺


送客隨家豐儉施盡情為餞免生疑却蒙惠重過相贈斂手遙知向暮投子青


江上相逢問逗留師資針芥便相投定光金地遙招手智者江陵暗點頭大洪遂


德山棺木裏瞠眼高亭死水裏藏身賺他多少英靈漢錯認山河作眼睛少室睦

