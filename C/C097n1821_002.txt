中華大藏經（中華書局版）數位版, No. 1821 楞伽經纂


人相續陰 緣與微塵
勝自在作 心量妄想


一切都無生 亦無因緣滅
於彼生滅中 而起因緣想
非遮滅復生 相續因緣起
唯為斷凡愚 癡惑妄想緣
有無緣起法 是悉無有生
習氣所迷轉 從是三有現
真實無生緣 亦復無有滅
觀一切有為 猶如虛空華
攝受及所攝 捨離惑亂見
非已生當生 亦復無因緣
一切無所有 斯皆是言說


諸性無自性 亦復無言說
甚深空空義 愚夫不能了
一切性自性 言說法如影
自覺聖智子 實際我所說


幻夢水樹影 垂髮熱時炎
如是觀三有 究竟得解脫
譬如鹿渴想 動轉迷亂心
鹿想謂為水 而實無水事
如是識種子 動轉見境界
愚夫妄想生 如為翳所翳
於無始生死 計著攝受性
如逆楔出楔 捨離貪攝受


如幻呪機發 浮雲夢電光
觀是得解脫 永斷三相續
於彼無有作 猶如炎虛空
如是知諸法 則為無所知
言教唯假名 彼亦無有相
於彼起妄想 陰行如垂髮
如畫垂髮幻 夢乾闥婆城
火輪熱時炎 無而現眾生
常無常一異 俱不俱亦然
無始過相續 愚夫癡妄想
明鏡水淨眼 摩尼妙寶珠
於中現眾色 而實無所有
一切性顯現 如畫熱時炎
種種眾色現 如夢無所有


凡夫所行禪 觀察相義禪
攀緣如實禪 如來清淨禪
譬如日月形 鉢頭摩深險
如虛空火燼 修行者觀察


神力人中尊 大願悉清淨
三摩提灌頂 初地及十地


如虛空兔角 及與槃太子
無而有言說 如是性妄想
因緣和合法 凡夫起妄想
不能如實知 輪廻三有宅


聖不見惑亂 中間亦無實
中間若真實 惑亂即真實
捨離一切惑 若有相生者
是亦為惑亂 不淨猶如翳


非幻無有譬 說法性如幻
不實速如電 是故說如幻


無生作無性 有性攝生死
觀察如幻等 於相不妄想


名身與句身 及形身差別
凡夫愚計著 如象溺深泥


記論有四種 一向反詰問
分別及止論 以制諸外道
有及非有生 僧佉毗舍師
一切悉無記 彼如是顯示
正覺所分別 自性不可得
以離於言說 故說離自性


諸禪四無量 無色三摩提
一切受想滅 心量彼無有
湏陀槃那果 往來及不還
及與阿羅漢 斯等心惑亂
禪者禪及緣 斷知見真諦
此則妄想量 若覺得解脫


我不涅槃性 所作及與相
妄想爾炎識 此滅我涅槃
彼因彼攀緣 意趣等成身
與因者是心 為識之所依
如水大流盡 波浪則不起
如是意識滅 種種識不生


無所有及勝 平等智慧生
妄想自性有


妄想或攝受 緣起非妄想
種種支分生 如幻則不成
彼相有種種 妄想則不成
彼相則是過 皆從心縛生
妄想無所知 於緣起妄想
此諸妄想性 即是彼緣起
妄想有種種 於緣起妄想
世諦第一義


於彼無種種 妄想相如是
譬如種種翳 妄想眾色現
翳無色非色 緣起不覺然
譬如鍊真金 遠離諸垢穢
虛空無雲翳 妄想淨亦然
無有妄想性 及有彼緣起
建立及誹謗 悉由妄想壞
妄想若無性 而有緣起性
無性而有性 有性無性生
依因於妄想 而得彼緣起
相名常相隨 而生諸妄想
究竟不成就 則度諸妄想


然後知清淨 是名第一義
妄想有十二 緣起有六種
自覺知爾炎 彼無有差別


五法為真實 自性有三種
修行分別此 不越於如如
眾相及緣起 彼名起妄想
彼諸妄想相 從彼緣起生
覺慧善觀察 無緣無妄想
成已無有性


彼妄想自性 建立二自性
妄想種種現 清淨聖境界


妄想如晝色 緣起計妄想
若異妄想者 即依外道論
妄想說所想 因見和合生
離二妄想者 如是則為成


諸天及梵乘 聲聞緣覺乘
諸佛如來乘 我說此諸乘
乃至有心轉 諸乘非究竟


若彼心滅盡 無乘及乘者
無有乘建立 我說為一乘
引導眾生故 分別說諸乘
解脫有三種 及與法無我
煩惱智慧等 解脫則遠離
譬如海浮木 常隨波浪轉
聲聞愚亦然 相風所漂蕩
彼起煩惱滅 除習煩惱愚
味著三昧樂 安住無漏界
無有究竟趣 亦復不退還
得諸三昧身 乃至劫不覺
譬如昬醉人 酒消然後覺
彼覺法亦然 得佛無上身


如是種種相


外道道通禪
亦復墮聲聞 及緣覺境界
捨離彼一切 則是無所有
一切剎諸佛 以不思議手
一時摩其頂 隨順入如相


心縛於境界 覺想智隨轉


於緣起則無


第三無因生


妄想說世諦 斷於聖境界


譬如修行事 於一種種現


云何妄想覺

