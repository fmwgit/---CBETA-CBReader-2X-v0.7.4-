中華大藏經（中華書局版）數位版, No. 1710 古尊宿語錄


挂錫西原上。玄徒苦問津。千峯銷積雪。萬木自廻春。谷暖泉聲遠。林幽鳥語新。飜思遺隻履。深笑洛陽人。


挂錫西原上。誰同振此風。卷簾千障日。坐石一枝笻。雪嶺書無說。衡陽信不通。廻觀清景外。雲鳥自憧憧。


一印印泥賢愚共知捩轉鼻孔頂上金槌


一印印水徒張唇觜未涉流沙洪濤競起


一印印空明月清風爍迦羅眼齋後之鐘


林下春時節融融萬物新睠茲和煦力孰不謂通津


林下春時節幽居境倍清曉雲分岳色流水帶鶯聲


林下春時節遲遲日漸暄不知謌有道泉石自相便


林下春時節誰同狎此心野花開不盡巖檜冷森森


散誕不拘儀軌終日拖泥帶水茫茫竟未知歸教伊從誰雪耻


困來抱囊無語傍觀盡生疑慮未免開献諸人是甚閑家破具


貧道本無遮護舉目知君罔措可憐二月三月是處蜂狂蝶舞


莫訝衣裳破碎入廛且無忌諱橫身要道等人那箇便知圈繢


日暮愛游貧里豈是圖他小利分明報諸人臘水氷霜滿地


余有一道千聖不到北走南奔相頭買是何之道雲橫碧嶠


余有一辨風生嶽面舉目千差知君不薦是何之辨僧堂佛殿


余有一說善知時節若人會得眼裏添榍是何之說春寒秋熱


余有一劒寒光若練虎嘯風生飛霞走電是何之劒灰頭土面


余有一機聖凢共知拈却鼻孔舉起湏是何之機淵明眉


赫日光中誰不了底事堂堂入荒草擔簦負笈苦勞心從門入者非家寶演宗乘提祖教千年枯骨何堪咬南北東西歸去來拈得鼻孔失却口


經不看禪不會終日擁爐長瞌睡五湖禪子競頭來眨上眉毛三門外


翠嵓不會禪仰面看青天打破大唐國笑殺老南泉


雪雪片片交飛無暫歇萬里江山一樣平要津把斷底時節文殊印普賢訣


杲日當空還漏泄無言童子念摩訶憍梵鉢提長吐舌


宗本纔彰義已徒將心識話周遮漁人夜唱歸煙島樵父春行踏落花


成壞惣別同異帝網交叅六義拈起大地山河透出過現未世文殊夢裏揚眉普賢空中彈指三十年後自看且恁和泥合水


灌水不滿巵運雪不填井吁哉碧眼人迢迢涉葱嶺


絕粒既無功負舂寧有省一花五葉開猿嘯諸峯頂


入門何必辨來機潦倒禪和不自知栢樹前剛指注飜令平地下針錐


抱拙少林已九年趙州忽長亭前栢可憐無限守株人寥寥坐對千峯色


平常心是道舉步入荒草翻嗟王老師到底不能曉


玉兔金烏任飛走桃花見後謂無疑壯志由來本是伊若問玄沙言未徹


現前贓物自家知趙州有語喫茶去明眼衲僧皆賺舉不賺舉未相許堪笑禾山解打鼓


杖林山下竹筋鞭頭尾拈來惣一般莫恠玄沙不出嶺他家元是釣漁舡


言中辨的老禪和驀直臺山路不蹉勘破却回人莫問嶽陽船子洞波


踏著秤槌硬似鐵矇禪和猶未瞥三冬嶺上火雲生六月長天降大雪


杜禪和杜禪和一箇餬餅無奈何禮拜任君頭著地海東舩子過新羅洞山有語麻三觔衲子擎拳要問津因憶舊年看草字張顛顛後更無人


休問藏身北斗撩他露柱煩惱跳撞入燈籠穿却湖南長老


北斗藏身事不孤韶陽由是喪殘軀而今澤國垂綸者猶把鯹鱣誑懵夫


侍余函丈二三秋日由來道未詶何事解衣輕取別鉢囊猶挂樹梢頭


落落循環在手茫茫未知出跳雖然本自圓成爭奈其中一竅放行怛薩舒光把住毗沙匿曜有時捉向手中貴與衲僧取笑


狀奪西河類雄雄鎮此峯爪牙終不露狐兔自潛蹤


草堂危構若耶西九夏幽居景物奇簾卷乱峯初雨後白雲流水自相隨


化門舒卷豈同時出塞還湏斬萬機道泰却旋林下日卷簾閑看岳雲歸


禪人別我訪南宗吳楚山川去幾重莫謂臨岐無可贈萬年松在祝融峯


一語通諸密開權涉化門當機如有路北斗坐南坤


振錫歸韶石重來欵竹扉無言宣祖意溢目太陽輝


一字不出頭十字不挑脚可惜少林人端坐無斟酌孰云錯金錫高擎返故鄉清風浩浩生寥廓


故國曾不住他鄉無暫留肩橫一枝錫何處問蹤由


凜凜冰風臨晚景環爐獨坐雙峯頂茫茫六合曾未知月寫千江萬江影


跡遁寒岩雲鳥絕陰崖流水花微發昨夜天風掃石床寥寥坐對三生月


一葉落兮天下秋古今人事謾悠悠皇恩三讓名還大千載真風詠莫


情忘應許道相交肯謂川途有所遙月皎五峯湘水白雲蒸石廩露偏饒


曹溪何幸示來書忽憶當年在大愚堪笑堪悲無限事甜生得苦葫蘆


握草為金未足奇韶陽風骨與誰知年來老大渾無用應對盧公獨斂眉


刊石誇自點頭武陵法道欲誰醻年來應是慵開眼獨坐龍門見九州


南北山居道不殊不殊猶未得通途龍峯地暖花應秀石廩雲寒萬仞孤


辭家日久慕叅禪不憚崎嶇甚可憐報汝速湏歸故里闌冬耕取昔年田


雪壓恠松枝欲折病畏寒長擁爐添薪坐久眼忽瞑偃臥不知山月晡


嶽頂雲披。清風皃古。一漚未形。萬機起縷。道極致淳。行敦亡矩。稽首木平。不勞斤斧。


頂高頰拳祖佛之怨唇尖鼻禪之孽天下人憎這箇老傑


十五十六天輪地軸日面月面神嘷鬼哭少室從風竹馬年而今莫問胡家曲咄


壞衲曾披蒙雪頂。遶軒松竹冷相侵。虛堂夜永坐將半。花落嵓前知幾深。


片片殘紅隨遠水。依依煙樹帶斜陽。橫笻石上誰相問。猿嘯一聲天外長。


靜聽凉飈遶洞溪。漸看秋色入冲微。漁人撥破湘江月。樵父踏開松子歸。


壠麥重重覆紫煙。太平時節見豐年。野雲忽散孤峯出。列沠橫飛落澗泉。


凍把巖根雪尚稠。暮雲閑鏁遠峯頭。地爐骨柮高燒起。石銚烹茶時一甌。


溢目江山雪正深。寒色尚沉沉。尤忻象外有良契。時以嘉言慰此心。


竹齋欹枕病方廻。春餤梅花忽寄來。重此恩何以報。榰笻時上石樓臺。


散盡浮雲落盡花。到頭明月是生涯。天垂六幕千山外。何處清風不舊家。


澹然金菊映秋光。底事無人泛玉觴。飜憶陶潛舊池上。肯教和草過重陽。


道薄常慙繼祖猷。退居嵓谷任春秋。齋時自有盂飯。六合清風卒未休。


道薄常慙継祖天。瞬眸金色已虛傳。而今猶舉僧伽服。端坐鷄峯誑後賢。


道薄常慙継祖燈。老來林下笑盧能。抱腰持石長三尺。不愧黃梅會裏僧。


道薄常慙継祖心。九年何事絕知音。到頭無頼空廻首。皮髓分拏直至今。


道薄常慙継祖門。隨家豐儉且安貧。掌間日月湏走。把住南星對北辰。


鷄鳴丑眹兆之前還乱走夢裏論量幾萬般天明無是虛開口


平旦寅山河大地掌中擎金剛熖裏空彈指碧眼胡僧來未能


日出夘烜赫威光無剩少茫茫宇宙未知歸競向途中闘機巧


食時辰南北東西誰是親鉢裏不逢香積飯深慙枉作出家人


禺中已信手拈來無不是迷却南街走北街草鞋踏破因誰置


日南午飜出囊中無一縷銅頭鐵額知未知草偃風行立千古


日昳未休話真如論實義官家不許夜行人誰教醉酒街頭睡


晡時申遊子前來問要津鉢盂打破渾閑事茶塩少了却生嗔


日入酉朝參暮請何曾有不如靜坐念金剛從他笑破衲僧口


黃昬戌一點寒燈照幽室鐘鼓喧轟閙一場摩訶般若波羅密


人定亥啐啄之機遭哂恠自從胡亂知幾年不曾少人一丈債


夜半子開眼尿床到如此老胡猶自涉崎嶇石塔空留鎮熊耳


住世六十五年為僧五十七夏玄徒休問指歸鼻孔大頭向下

