中華大藏經（中華書局版）數位版, No. 1710 古尊宿語錄


百丈雄峯倚碧虛其間今古道非孤不知一句墮狐事借問當時有也無


有無聞說笑咍咍不是知音不問來莫把祖機容易泄待伊狐眼自醒開潛能展事客投機落草之談信有之言下罕逢師子子成群作隊野狐兒


溈仰法幢摧已久從頭提起又重新誰知断臂傳來事光顯湏憑大智人


父子有時揚密意神通變化不相知喚回業識忙忙者笑倒溈山老古錐


呵呵大笑意難論倒藤枯問有因縱向明招言下悟眼開只是舊時人


因茲自抱無絃琴歸隱踈山翠深有箇荊溪蔣居士曾聞得得訪知音


末山不露凌雲頂今古岹嶢在目前又道本無男女相非君莫辨火中運


非色非心非行業成男成女觧隨緣而今僧俗并群有一一昭然總不偏


掩耳重開眼界寬廓然無法不同觀山林瓦石縱橫說若到常情取信難按部不妨閑訪道新豐一宿話皮膚水聲山色紅塵外軒盖重來得也無


絕頂雲居北斗齊雲門知見便高提莫捋透脫常情觧湏是當機離水泥


絕頂雲居北斗齊藏身北斗最難提叢林総作平常觧無限高僧沒在泥


絕頂雲居北斗齊出群消息要人提其中未善宗乘者奇特商量滿眼泥


絕頂雲居北斗齊參差光裏閙中提擎頭戴角誇能解一一重教上細泥


絕頂雲居北斗齊橫三竪四目前提空中鶻眼殊無碍還笑獰虵不離泥


龐翁境界滴水滴凍藥山闍兩目定動機不發時一塲困夢本自天真阿誰觧用


隨緣事事了日用何欠少一切但尋常自然不顛倒


火筋敲火爐日用更無餘開單并展鉢何處有親踈


火筯敲火爐直指更無餘開單并展鉢一一晃心珠


一一超然一一玄莫將情計自留連從來大道無文字不要安排喚作禪


洞山禪也不為難與君時復且閑閑楖迸開天地眼一重山後一重山


了無一法秖在臨時把來便用更莫遅疑


於法應自由更莫向餘求殺活劒在手到處得風流


色空無碍如意自在萬像森羅影現中外出沒去來此土他界心印廓然融通廣大其一


理事無礙如意自在倒把湏彌卓向纖芥清淨法身圓滿土塊一點鏡燈十方海會【CB】，［－］【中華】其三


事事無碍如意自在不動道塲十方世界東涌西沒千差萬怪火裏蝍蟟吞却螃蠏其三


事事無碍如意自在手把猪頭口誦淨戒趂出坊未還酒債十字街頭觧開布袋其四


事事無碍如意自在拈起一毛重重法界一念遍入無邊剎海只在目前或顯或晦其五


事事不知空色誰會理事既休鐵船下海石火電光咄哉不快橫按鏌鎁魔軍膽碎其六


平等群生類。迷為七趣因。悠悠終莫覺。擾擾但隨塵。頼我從凡質。何緣獲法身。神通雖未具。作佛亦天真。


鷲峰深黃蘗苦一來知味便回去去去不回顧大地何曾有寸土廓然胷臆寰宇寬東涌西沒胡為難早言云徃逍遙山又聞已在袁城間因思孤坐雪寒夜松風瑟瑟添蕭洒端師端師聽我言玉鑰在手湏牢把


一二三四五清平打皷道吾舞脚金船海月高無根下蹲龍虎優鉢羅花火裏開軒轅寶鑑埋糞土為報川善女人信受摩耶千佛母


見不見逢不逢千里萬里圓光中左顧右眄華藏海輕提重按開盲聾此箇妙窮不窮是處園林落花紅乾坤造化有時節莫比仁者無間風忽釋迦慢彌勒彼既丈夫我亦爾都來祗在一毛頭也觧分身千百億臨機一一不思量好笑時人識不識


菩提數珠一百八楖拄杖六七尺象王蹴潤無邊達磨唯留履一隻至今天下重黃金笑殺寒山與拾得觀音慈布袋憨維摩問疾文殊堪千奇萬怪狀無盡皎然此理誰相諳石城人物多賢善仁者一到皆和南有人問着新豐老切忌承言落二三


箭穿紅日影山鬼把住麒麟兒竇八破布衫海神捧出珊瑚枝臨際三関透不透雲門一字知不知閑思昔日同參者笑倒新豐老古錐小釋迦大禪佛集雲峯下有窠窟相逢湏辨是與非莫順人情剛負屈鼈鼻虵遼天鶻徧問知音是底物奇哉高步下層巒好向前途恣輕忽


皷山頭上雲成盖石霜霜水清如鏡新豐洞裏伸脚眠眼開起來天地逈拍手呵呵笑不休堂上老胡俗姓鄭廬陵米價高復低兔角拄杖湏親携欲度門門一切境當知密室爛如泥


集雲峰下四藤條誰復得逍遙祝融峯頂萬年松天下名標新豐五位拄杖頭挑橫三竪四東西南北偏中來正中去遇賤即貴逢低且高撞着三家村裏老婆掣断裙腰十字街頭醉翁子扶起來與伊繫條或是或非胡抄乱抄休話祖師密意莫問世俗塵勞道人活計舉措堪褒咄將此深心奉塵剎諸子不同袍海裏須日月高


雞不無功之食水長船高物歸乎有道之心泥多佛大德山呵佛罵祖曾遭巖頭僧堂前領過臺山路上老婆有箇趙州不出門勘破獨有雲門古錐有口不妨道火火本無火承言者紛紛自我不然也非言道不通非事理不果理事通達人利生無不可既然也有却觧臨時建立又不善逐旋包裏但可以直用好心殊不知返遭惡禍末法眾生知恩者能有幾箇雅禪者為尓老婆葛藤會麼寄南康魏處士寄茶南康有箇魏處士生來心淨開蓮華蓮華妙心空無物能為佛事如塵沙眾生佛種不自發莫不覩相生道芽觀音勢至自可仰文殊普賢人共誇豈唯慈善佛菩薩不獨忿怒惡那吒有時人頭及鬼面有時虎豹諸龍虵一一臨時能變化一一所應曾無差當知皆承此箇力不知處士自知耶此也從來最靈物當頭一著輸霞誰言僧俗有南北我道聖凡同一家音通不問識不識逢人便寄趙州茶助我日用作佛事啜者唯嫌苦澁加苦也澁也益何盡泥也水也興無涯人間萬事即佛事正者自正邪者邪因思昔日洞山老問佛觧道三斤麻


庵內不知庵外事跨牛誰識樂生緣或舒驢脚步荒草又把佛手開人前頭頭應現頭頭別元與跨者曾不偏肥苗嫰稼觸途秀飽亦不飡牛可怜青煙萬戶大和邑白雪一曲清平禪客來欲辨牛毛色唯見長老庵中眠世人有牛自可識毛色分明頭角全跨行一一來他力莫問清平別有玄


逢人便出有理但伸一錐一劄要見通人三頭兩面任起情塵道不屬諍法何有因心既無住道乃津南康教化平等為人富亦不富貧元不貧男之與女佛也天真賢之與愚性也法身孰為彼我誰為踈親一一明妙一一精神臨事活發應機妙陳不自覺悟逐樂因循從頭指出無使漂淪海淨禪者莫憚苦辛


曾聞菩提本無又云一花開五葉是非有眼分不分可使吾道生暐曄曹溪分共入海寶林人間翠相接其中塔廟居真身同往聸禮不可輙又聞彼既丈夫我亦尓不應自當生退怯又不見古人己靈尚不重况求諸祖觧脫乎大丈夫大丈夫靈光炟赫阿誰無當機大用脫知觧舉措何曾涉道途本非文字不属教亦非禪道莫昧渠明明一一離諸相剛把迷頭麵糊二禪者是不是若是不妨南去見老盧


身是光明寶幢心是神通法藏多虛不如少實千語終歸一當欲知教外別傳便是西來牓樣神通利物昭昭光明到處晃晃不属諸方語言豈関森羅萬象大機大用天真或是或非過量一得永絕攀緣無法更堪比况唯此一事真實其餘緫是虛妄可使法界有情同悟此心無上十一禪者化行雄雄法王大將


元是十一人添子成十二有利及無利終不離行市木塔老婆禪河陽新婦子普化觧風顛我今故直指


李翁李翁惠性自通知身幻妄處世皆空尊卑貴賤暫且相逢共若朝露緫如春紅倐忽變滅誰是我儂唯心即佛靈妙難窮長生不死人性皆同明明日用不自信崇悟無彼此迷有西東李翁李翁宿植善功一家蒙庇吉慶常隆兒孫樂善齋心融融正信清淨諸佛法中或讚或毀如盲如聾一切魔惱自然銷鎔道心堅固有始有終


齖齖人謂我惡是是非非我謂人莫不莫不作不惡不樂法喜禪恱去黏觧縛黃龍家風佛手驢脚後代兒孫湏自開拓大啟三関末後一著雖涉語言不在糟粕皎潔靈源此彼何若神通光明圓滿大覺切忌思量應病與藥


字要親手書偈不憑人作彼此有如意應病即與藥閙裏何妨佛手開擬議之前出驢脚任是碧眼胡兒也湏路頭迷却不是特地要辨清濁活袞袞明落落本自天然何須自縛還鄉曲調和者稀干木逢塲但戲樂


諸郡丐者道無此彼直截根源更何擬議性本一源用無有二但凡情別無勝義觸目遇緣無非佛事有利無利不離行市干木隨身逢塲作戲或逆或順或非或是一主一一坐一起照用臨時縱奪有以臨際兒孫衲僧巴鼻教化眾生成就根噐家家觀音門門勢至兒女大小神通活計通人不疑法王已矣


平江一東流穿過千門萬戶佛法大意分明自是時人不顧直到大海方休浩浩無今無古滔滔自有靈源亦似禪大悟若也心地洞然正法眼藏發露何妨運出家所在觀機救度明年是日歸來不尓却依位住


今夏南嶽南臺晚飯不通水泄杉松空引寒風田地莓苔不潔又道禁足九旬人人口中一舌去夏蠟人消今後渾鑄成鐵殊不知有佛有法豈更觧移凹就凸秖待置箇葛衫准來年夏熱


一葉落天下秋夕陽西去水東流黃河澄清聖人出二千年事何悠悠稀復稀少復少使我虛生幾廻老如今共憙居太平何妨學佛閑訪道歸去來歸去來老盧得不在黃梅普光心印神通藏日用分明眼自開


衲僧門下縱奪臨時靈虵在手猛虎當騎有便捋無尾莫追放去防渴把住知飢賔主易見隱顯難思禪家大道法眼慈悲


閑閑一片祥雲別海山卷舒出沒自有信豈同薄霧縈漁灣閑閑閑情意態西南還黃龍久約待為雨我今目送胡高攀


踏断秤槌兩截分明為君直說黃蘗苦口多嫌三冬何處無雪難難翻憶龐公與兒女不婚不娉共頭活


來從山下來去從山下去行也曉便行住也晚便住在路同弟兄到家會兒女莫嫌言語太尋常最是為君省要處省要處三四五須彌跳迦葉舞


白雲籠高峰明月照淺水誰云與日同方曰為知己北嶺壤邊人南臺石上子救得老盧頭失却少林齒


佛子之心絲毫不掛無底籃子驪珠滿瀉袁州城裏任人著價異日歸來倒騎鐵馬


佛子之心大喜大捨喚龜作鼈指鹿為馬偃溪水聲廬陵米價一一法門死虵活把


佛子之心無非利樂眾生界中應病與藥或呈佛手或出驢脚我宗赫然莫錯莫錯


佛子之心能施惠澤山前糓熟人間米白十升一斗大翁二伯但盡凡情錢不露陌


佛子之心逢塲作戲遇緣即興常可如意佛殿三門觀音勢至彈指乃成九峯山寺


古佛家風在尋常已自知不勞心力處忽迸電光時既作韶陽客當為師子兒目前凡與聖一一莫存伊


智者能孤立開花自有春不為萬法侶肯作半途人快臆乾坤大威光日月新尋常拋擲裏誰識是天真


此身穢惡聚無佗又不得智者知是幻飲食聊滋益中有淨法身精明妙誰識君與我無差一得即永得


此心難是便忘機况屬衣冠富貴時終日素飡甘自得浮生虗幻許誰知能將悟意唯書偈不把吟情更作詩一種家居超俗類西天摩詰亦如斯


近想道彌著前來所得深虗通真法性皎潔淨名心王事何妨及塵勞已不侵妙靈居日用誰古復誰今


萬類紛然居有為一一天真本無住豈是明公獨妙明我亦從中獲靈悟情與無情及聖凡觧脫門開同一路王也臣也自可知此是如來親付囑


有僧近從廬山來輙然問我求禪偈我既臨時觧變通神頭鬼面超言義而况佛法無定機宗門自有通人至子應久歷叢林師潦倒所說是也不是


離念性虗明居此常寂照萬象圓光中清淨同一妙開池養白蓮門當市井道我無人事心人事不相到


世俗塵勞今已徹。如淨琉璃含寶月。鍊磨不易到如今。寶月身心莫教別。死生倐忽便到來。幻化身心若春雪。唯有道人明月心。日用廓然長皎潔。


圓滿菩提道。熏修乃得成。理雖頓悟勝。事要漸除輕。鏡藉重磨瑩。金湏再煉精。勸令先自利。然後利群生。


六種波羅岸。先乘般若舟。自然無所住。何更有蹤由。勇猛能成佛。踈慵不到頭。蒙君共著力。禪者緫精修。


每來常默坐。却洞廓然襟。廣大乹坤量。包含日月心。龐公雖去世。程老復知音。別為霖雨。當期外護深。


達佛心宗也。寸無差時。相應存觧行。瞻敬見師資。琢玉當成噐。磨塼莫問伊。西來諸祖令。一一緫如斯。


佛及眾生性。圓明躰本同。見聞皆共有。取捨緫非空。在事能潛隱。當機觧變通。談禪并治俗。一一見全功。


妙湛総持際。光明覺性身。在家疑是客。別國却為親。漸誘終難信。高提復倍嗔。如今法末世。教我若為人。


平等觀諸子。家門不二開。客程無是處。浪迹総歸來。法寶名如意。禪朋號善財。共遊華藏界。寰宇一塵該。


迷頭曾認影。了悟総成非。唯有道心在。更無禪病依。靜中聞水過。閑裏見蜂飛。一一天真事。何人共所歸。


對境心常寂。靈源本不生。事隨高下應。機逐淺深評。剖判彰神用。觀瞻洞覺明。無非法忍力。更莫外求聲。


神通并妙用。迎送及攀陪。更不假人教。自然隨事來。幻身同草木。淨性出塵埃。多謝程居士。迷頭総喚廻。


法門元不二。所到便為家。圓頂旃檀。方袍菡蓞花。六和儀有伴。四攝道無涯。豈獨携禪者。俱登大寶車。


旦過晚應宿。山堂任去留。孤雲能自在。隻鶴更優游。楖開青眼。袈裟伴白頭。未明西祖意。萍迹謾悠悠。


通人何揀擇。一一道無偏。擬欲分優劣。還應落盖纏。心心同作佛。法法共談禪。但常情也。東流水滿川。


攝心名淨戒。禪定號波羅。到岸仍留筏。行慈復度他。悟懷生極樂。見性識陀。即此明軒下。菩提薩摩訶。其一。


雖然迷悟別。平等一禪心。莫向雲門覔。休從林際尋。瑕銷成白玉。鑛得黃金。無比不思議。靈源最甚深。其二。


本來同作佛。妄想共留連。此日不為道。何時能去纏。便冝歸寶所。休更認空拳。一一天真性。花開火裏蓮。其三。


西來元不二。天下所傳差。佛法無多子。門有幾家。主賔分兔馬。棒喝辨龍虵。學者冝詳審。如今正可嗟。其四。


諸祖傳心印。何曾別有禪。宗乘迷有異。佛法悟無偏。寶覺人人大。靈機事事圓。莫求奇特說。荒却自家田。其五。


小乘不見性。心外別有禪。妄現涅槃樂。迷遭煩惱纏。豈知潭底月。元在屋頭天。更把古人語。將為奇特傳。其六。


神通遊戲力。一一本無生。菩薩能親證。如來更妙明。聲聞聞未信。緣覺覺猶驚。唯有大乘器。靈源發便清。其七。


佛性天真事。誰言別有師。男兒彈指處。女子出禪時。不費纖毫力。何曾動所思。眾生緫平等。日用自多疑。其八。


學道先須明有悟。法王法印印無偏。拈來事事皆過量。把出心心緫離緣。由是眾生顛倒觧。不觀諸祖上來傳。蓮花世界同遊戲。主伴交叅影像前。其九。


龍象朝昏禪恱處。幽深難勝此軒心為遊戲神通藏。身是光明智照幢。徇物高雖有二。歸源本末且無雙。但能知見同真正。外道天魔稽首降。其十


大義無文字。誰云達磨傳。此心元淨妙。是法本明圓。有據人人佛。無生念念禪。開單兼展鉢。一一火中蓮。其一。


大義即為寮。包容起一朝。聖凡同寂滅。主伴共逍遙。少語工夫大。多聞慧觧饒。禪餘遊覺苑。朋友好相邀。其二


本性本明妙。如何却妄緣。常光常寂照。淨智淨空圓。舉眾皆平等。臨機緫見前。唯除不信者。教外豈虗傳。其一。


西來教外傳。開悟却憑言。心是神通藏。身為智照軒。法空平等座。善巧揔持門。大義靈無。禪家各有源。其二


晚應清涼候。花苞吐國香。謝家世短。孔子教風長。有德更誰並。無人亦自芳。蘭軒禪者眾。佛性戒冰霜。其一。


無人亦自秀。况植梵王家。僧眾共白業。禪開素花。對談為法會。長養壅溪沙。正似修行者。常將戒定加。其二


鶴白兼烏黑。心為造化元。二儀雖有象。一氣本無言。萬物遂其性。四時歸所存。秋花與春艶。香每滿蘭軒。


若把心無却。教誰辨主。不知妄想性。便是聦明人。秪要自覺了。頓忘能所親但觀佛與祖。一一洞天真。其一。


知見無上力。禪門已了心。不從達磨得。豈向釋迦尋。莫被無言溺。湏妨有語沉。現成常現在。唯悟始知深。其二。


小乘修小法。妄現寂寥禪務靜欣無念。嫌喧怖有緣。不知佛世界。即是己心田。起坐明如日。眾生共皎然。其三。


學道多沙數。阿誰能自尋。二人禪恱性。千里月明心。瑩徹同僧俗。靈通共古今。莫將閑藝觧。可惜枉埋沉。其四。


男兒丈夫志。開鑿自家田。莫逐雲門語。休依臨濟禪。人人元具足。法法本周圓。但作主中主。門門日月天。其五


逆行順行皆青春。或是或非不動神。徃徃緫隨聲色轉。廻頭又昧本來人。


一氣纔和萬物春。不勞功力豈勞神。非言非句非文字。快活當機有主人。


多執平常夢裏春。依他妄計自傷神。更傳臨濟雲門語。奇特商量愁殺人。


雲門臨濟百花春。一一靈機緫有神。到底不開言語事。錯傳錯觧誤他人。


直截根源教外春。阿誰不聖不通神。雖然向道離蚖舍。又作無心常醉人。


言句清新便謂春。平常為實用安神。希望成道不求悟。更把糟糠教授人。


悟來無物不為春。荊林中觧養神。常與不常虛對實。臨機提出緫由人。


若是金毛那守窟。奮迅東西警群物。有時踞地吼一聲。突然驚起遼天鶻。所食不食鵰之殘。戲來還是弄活物。翻嗟疥狗一何癡。到處荒園咬枯骨。


落落空門子。心空法亦空。肩橫楖杖。南北與西東。


高安灘上古禪関。吾祖曾開徹困顏。經幾百年真迹在。長應留待子孫還。


未有難名既形可措圓滿現前群迷得路


了然逆順皆方便往徃宗師昧者多君欲决明心地印鷲峯問取老禪和


到日應須次弟攀入方境界妙堪觀重重無重重異一一憑君子細看


從苗辨地知音少獨有吾師鑒最靈烹出異常還普施幾人於味得全醒


名山靈迹遍優游賞勝心應近已休好住新豐古洞裏共揚佛事老春秋


祖師心印鐵牛機直要當鋒决是非掣電未轟霹靂相逢誰是丈夫兒


南臺石上子今古何人道可齊昔日住菴真斧在夜來明月落前溪


要行便行住便住去住尋常與誰語而今又在般若臺無錢娶妻衣自補


乱山深處雲藏久不是知音辨也難一日禪堂高掛著時時響應萬機寒


玎璫報曉會茶晨直下無私喚起人各各慇懃烹啜了可怜幽韻又虗陳


步步登高鳥道玄心心開發火中蓮沙彌品格沙門行始觧南康化有緣


困魚上濼鳥棲蘆空奮雙拳大丈夫一一從胷臆裏盖天盖地洒醍醐


達磨遺下一隻履老盧把住諸祖衣家家門前赫日月太平不用將軍威


自心隨色摩尼寶莫問廬陵米價高更欲徧遊華藏果都歸仁者一眉毛


未能直到覺元妙且向途中息草庵勿謂無心便休去前三三有後三三


庵內不知塵世事此心能有幾人全黑龍山寺椒城外路入青林隱翠煙


同鄉同姓通玄士應念群迷復現身時向庵中開舊論還隨法界在微塵


按行雖是江西漕蔾杖分明長者身湏信此心能自在為官作論緫非塵李公曰言是長者之後


公道生平為布施况聞高潔到如今利民利國何人識元是仁慈古佛心


竹炬點來明有智燈然去照無窮故知般若靈光妙行處輝華到處通


泐潭乹老真淨翁白頭彼此雪霜蒙道人不必重相見千里長同月下風


長愛末山塵世外老來無用更深藏人間是事只如此岩誰同一炷香


何妨識取主人公妙性雖空用不空王事更繁皆白了未聞裴楷獨清通


馬駒處水雲深問道無非特訪尋別我又投三祖去取魚不在一清潯


詩句清新已出塵西來祖道更能親雖然頭戴烏紗帽心是蓮花杜裏人


參天四面碧崔嵬中有龍湫偃石堆徃徃山前為雨雹正應從此起風雷


滌塵勞破疑廓然還得本心時荒田不揀拈來草生殺臨風自在施


剃髮因驚雪滿刀年華湏信不相饒逃生脫死勤為佛莫謂明朝與後朝


此心本是法中王南北東西豈有方若遇風雲轟霹靂任教群鴈不成行


老也湏知不老身同行同坐有精神雖然無相無容貌能為群生作主人


有寺路傍名竹下去洪一驛大通前偶來投宿滿月伴我寥寥永夜禪


藤王閣上江山勝洪井城中萬事閑祖意西來本清淨不須更要離人間


濟用古今流不閣中誰是不言人此心若似愚溪水天下悠悠緫任真


性覺瑩無垢廓然圓滿心發生功若地長養行如林居士從元大禪師復本深相逢一家內僧俗世殊欽


高僧因雪問長老令當行片片色無別紛紛性共明一陽曾告報萬物待生成不獨資禪恱臨機要情


示滅師何速空遺塔此中僧閑四海錫誰復九年風鳥外千峰遶人間一徑通寥寥朝與暮唯有白雲同


濁泥終不染况在梵宮生潔性一池碧幽香滿座清團團初映水短短漸分莖更待蓮華出禪心妙可明


九峯山色裏拙者草庵深投老遂踈問禪徒訪尋欲知諸祖道不越眾人心彼此同成佛聊為直指吟


昔人曾指出今古道傳謦祖意憑君悟禪心使我惺故知非俗物還長在僧庭凡木幾回老高標依舊青


捨家從學道無用樂天真豈謂至愚者仍慚老病身不堪為度世止合作閑人乞放歸山去翛然老百春


六十四年期歸閑已是遲一身終有限萬事畢無時學道當求靜為僧亦合冝蜀江賢太守外護却應知


洪都王者府復鎮見君臣不責辤南越唯佳奉老親江山千里舊賔主一時新曾對談禪客慚非下榻人


禪家能自靜住處是深山門外事雖擾座中人亦閑漁歌聞別浦鴈陣下前灣即此非他物何妨洪府間


一一分龍口當軒號散珠若教収拾得却恐久長無合浦圓相似陏夜不殊豈唯能善利萬物有工夫


鳳去臺長在園林別嶼連因傷故國事願學老盧禪淨練澄江地餘霞散綺天六朝人不見極目舊山川


不聞庵外事此意有誰知林壑路窮處世途心時鐘聲來舊寺月色下新池却笑承風者區區老若為寂軒


本來心自寂不必更論禪我欲辤多事誰來共少緣萬杉青靄裏五老碧峰邊苐一幽藏處廬山小洞天


心安養處靜不在山中冬暖一爐火夏凉三面風遣時緣既薄樂道意何窮莫問人間事勞生総是空


寂寂坐無語何人知此心別傳來自昔密付到如今胡氏田園上雷家洞府深高僧菴舍在誰為訥相尋


佛子異行藏開軒亦有方故因迎夜月仍得待朝陽群木煙初幽蘭花正芳坐來禪性澹蜂蝶自輕狂


靈觀拋頭後名山護有神道塲千古舊法席幾番新廢去何由物興來故在人况師先達者不與眾同塵


七十六七八時來又共新青煙池上柳白髮鏡中人但逐年華轉焉知佛性真寄言程老子有酒且歌春


書未蒙慰問外護力何偏槌鼓會雲侶焚香開雪牋滿池蓮出水逈漢月生天又似新裁錦文章少比肩老病連綿發寧忘苦惱縈百骸雖朽敗一物却精明古屋縱傾倒閑心亦坦平但知行大道更問前程


人事少相干亦由居處偏不隨流過日常得自安禪野色郊原接雞聲市井連此身仍老矣風暖杏花天


名山不到處閑欲遍追尋擬把新豐月將還悟本心禪門無著性仙府有知音筠陽乃李八伯昔隱之地也聞說寒巖在天台苐一深


東鼓與西鼓開先瀑布前廬山圍不匝勢更近南邊


人生倐忽間春色又東還方丈新宗匠禪門舊竹関嶺雲飛片片溪水瀉潺潺総是天真物高僧心共閑

達人居處樂誰謂績溪荒但得雲山在從教塵世忙文章三父子德行二賢良却恐新
天子無容老石房



才淹居亦弊道在不為貧未洒傳巖雨丘蒙顏巷塵曠懷隨處樂大噐任天真半夜東軒月勞生屬幾人


相見呵呵笑園林落葉多青松色尚在仁者道如何世態期朝暮風光逐綺羅居山禪寂子無厭我頻過


積善一方人延祥日益新共當千百載長若二三春座客心心靜環簷物物真院頒宣梵號天子福民


世俗事無養高心自閑園通綠野林塢帶青山竈慵添火雲菴著関別應修有術七十見朱顏


門徑杉松老悠悠日月閑法王真境界禪者舊家山祖意傳來久人情自別攀如何快我臆滿座水聲還


夏間逃暑處軒戶對巖阿溪水漱無竹風來更多百骸煩既謝諸祖意如何坐久聞魚戲時時動淥波


逈然生計別輙向少知音寂寞僧家事諠譁世俗心長遭兒女累莫厭水雲深但樂西來意塵勞久自沈


桃紅兼柳綠天地兩初澄琴劒三才子瓶盂一老僧文章投北闕道業継南能邂逅征途上生平識未曾


歸去靈溪觀匡廬碧嶂深澗松多偃盖嵓溜鳴琴不死徒飡藥長生可練心他年如有道飛錫一相尋


步入青松裏迢迢一徑通漸分華藏界深隱法王宮道與神仙別人非世俗同欲知西祖意栢老春風


秋試舉人迴峩峨將相材過橋分路處勒馬入山來邑佐閑空望林僧靜可陪何當布霖雨天下活枯荄


曹聽新豐曲簷頭雨滴聲還吹無孔笛用度有緣生欲破他迷暗當開己悟明春風活萬物天道羙何評


久息遊方念庵居道可親依依雖有主寂寂似無人池裏蓮從老門前事自新此心誰會得栢對長春


幽軒名寂照四海坐中閑景物有遷色主人無異顏野泉澄檻外香靄起簷間凉夜誰相問寥寥月滿山


境幽南嶽寺一一碧巖分遠近松相接高低鍾共聞靈禽時奏樂香石日龍雲想到經行處超然趣不群


靜搆南池上群芳益我曹蘭仍霑雨露松下隱蓬蒿環坐山川秀開懷意氣豪為儒斯有業何慮桂枝高


觀機唯說法一聽一清涼欲眾生病當開甘露塲幽深方丈後掩映府門傍有問西來意城頭角韻長


宛若神仙府疑無世俗風人間山色裏門徑水聲中柳線共垂綠桃花相映紅光正和暖遊樂意何窮


悠悠人共老誰復解追尋豈信長生道分明不滅心飛瑤闕遠夢役海山深語此迷方者無勞寸陰


仙學迷多說當依柱史評無心歸大道有德失長生物我同真宰親踈豈可名良哉眾妙本一一在忘情


簾卷西山色禪心共月華香城深處寺靈觀上人家絕頂壇猶在盈頭乳已而今淳道者經誦白蓮花


潔白異眾卉堦前莎草齊曉來和露看只欠一聲啼


悠悠塵世外居者少開心是事有遷謝斯門無古今乾坤同永久山水共幽深我愧重來此諸方去尋


叚食共滋養皆名有漏身焉知大小事不昧徃來人歷歷隨聞見惺惺應屈伸變通元自在鑒照本天真由逐江湖客耻為堯舜臣所依投旅舍妄計困風塵病故嫌王膳飢仍預國民既能分皂白須觧別踈親朽宅蚖蛇會浮泡屎尿陳向妨觀穢惡却要滅貪嗔除垢超凡果談空入聖因迦文教雖舊釋子道應新草屣排朱戶禪衣掛綠筠攝心彰戒定彈指覺坑神吐唾防塗壁拋籌怕動隣為僧當異俗學佛便行仁伏忍冤憎與悲鳥獸馴汲湯冝讓伴盥手忌淋垠受用生慚愧供承識苦辛堦甎同鏡面瓦宇若魚鱗狼籍欣歡少光明讚歎頻桶盆還次弟土最精淳塞鼻奢紅棗迎賔熾絳脣去驕終遠害習慢必遭迍匾噐易盈滿曠懷忘賤貧沙門脩慧命菩薩振慈綸惣具如蓮性誰偏可意莫迷臭皮袋苦海枉沉淪


帶月眠霜磨復琢南康匠者好規模引廻鹿野靈源水瀉入梵宮香積厨宜作奇祥當聖代永為盛事在元符年依依數里松蘿下徃徃諸方佛剎無左摺右盤何繚繞高來低去更縈紆屈伸宛若蒼虬活裁剪分明碧玉俱觧逐方圓稱上善能隨甜苦任殊途既成飯鳴犍椎還春林僧洗鉢盂及物冷冷離洞府漱湍瑟瑟近簾隅禪堂客憙滋茶味祖席人傳羙畫圖澄湛池塘榮菡蓞清涼肺腑飲醍醐調和口腹功非小蕩滌塵埃德不孤遐溪山同掩映朝昏鳥獸共歡呼屯雲裏龍擡首貯雪巖前虎踞夾道杉根漸著傍垠種竹葉微甦橋橫深澗優游也亭起危巒恱望乎佛手開時慚潦倒馬蹄處愧踈愚賢將世子勤其力則與清師忘所劬清則賢世四士人共成筧事千載石門憑沃潤萬家檀越頼霑濡輙將長句伽陀讚誰謂江河壯帝都


雨花臺下真身在便是梁朝顯法師南嶽早傳思大道北齊曾挫陸脩詞沙門既悟神通妙道士休誇呪術奇舉一無人能舉二至今佛日聖明時


荷滿秋塘菊滿籬凄凉軒檻冷風吹西來祖意堪任處方丈禪心正寂時岸住何妨停棹子車行須是打牛兒通人聞說呵呵笑帶水拖泥老古錐和積翠庵老和尚


深入靈山罷問禪。還家林逕步苔錢。悟懷此去湏知幸。付偈誰來得有緣。隱俗但忘憎愛見。同塵寧畏是非遷。時時好味庵中旨。若遇如君始可傳。


同是浮泡幻化身。邊白髮但驚春。墜星灣裏曾分舊。卷簟山中又話新。君把詩篇多適性。我將佛法獨怡神。雖然禪恱吟情別。得意逍遙総要津。


山野欣逢太守賢。故伸鄙臆下雲巔。莫嫌苦死辤幽隱。却為勞生屬晚年。多病况慚非道德。踈慵虗占好林泉。片雲飃逸情無限。不用覊留重愛怜。


凌空疊翠嵐光裏。一蔟樓臺釋子宮。誰謂道塲無事到。自須蓮社有緣通。曾迎彩斾長松下。得奉冰顏累日同。從此承恩何以報。悠悠心在白雲中。悟本道塲三百載。至今香火盛玄關。未遊長謂於人外。及到分明在世間。境属化風林壑靜。僧依勝迹錫瓶閑。訟無事民情樂。洞寺何妨一再還。


徧因訪祖叅禪後。拙直尋常見愛稀。有道却從人事得無心應與世情違。時光易變誰驚老。真趣難窮自覺微。尤荷多才深此意。諠譁聲裏共忘機。


涼秋時節諸禪子。去去揚朱路任差。到處有山容駐錫。何方無寺不為家。萬緣脫去輕浮世。一性常來看落花。我亦與師雖老大。更尋幽隱過年華。


曾學雲門自在禪。而今歸去豈無緣。南山下雨機雖妙。北斗藏身語更玄。衣到老盧長把住。法從少室廣流傳。諸方彼此休分別。唯佛功深見處圓。


勝剎當年偶重棲老來猶占自知非欲憑別選僧中德可使重拈石上衣法付王臣千古振道期高下一心歸何妨免我覊留事閑為君通佛祖機


休話東西北與南群生佛性妙相參詩書未必無夫子道德何妨有老聃不二靈源誰共覺以三真教自殊探山間老也為遺物多謝通人草庵


此寄欲拋拋未得長思來伴老嵩丘道因無念殊途會人到有年諸事休閑徑草深方禁足碧林蟬呌又驚秋世情追逐何時覽鏡那堪更白頭


禪性天真蓮出水等慈及物別巖阿供投野老門門到飯謁林僧寺寺過獨木溪橋人戶少孤村草店路頭多風寒日晚宿歸處猶隔畬園五里坡


自笑年來七十三。盂又汲石門潭。偶迎府帥一時意。拋却雲山幾處庵。大道也知無固必。通人應亦重相諳。翻思恩德何由報。潦倒扶持強指南。


雲頼德風輕舉力。飃然又寄寶山中。龍虵每用春雷覺。草木時將法雨蒙。馬祖妙心傳不。泐潭靈瀉無窮。回頭為報張居士。豈獨今生外護功。聞說當年虵虎。法王居後杳無蹤。幽寂寂深深處。山好千千萬萬重。張氏腴田圍大嶺馬師靈塔蔟長松。勝遊輸却君先到。還屬南昌一化封。


十卷楞嚴萬行林。法門開闢俻機深。八還四就且除鑛。三漸七徵猶煉金。見見見時當見性。聞聞聞處要聞心。使君為物延僧講。付囑無忘佛正音。


勞生唯有僧無事。若悟真乘老更閑三徑園林禪性在。一菴風月道心還。傍欄碧澗長來水。隔岸青岑不買山。却群情塵土裏。名牽利役自忘艱。


住亦無求去亦閑。飃然到處是家山。偶棲龍嶠重嵓寺。又憶融峰絕頂関。禪性誰同秋月皎。吟情自得古風還。平生聚散三回也。知向何時更會顏。


東西南北齊安道。舜日高高照不偏。千里江山稱佛國。萬家香火祝堯天。麻城長者思聞道。栢子真身尚坐禪。機但大悲平等化。無人無我智為先。


香殘火冷漏將沉。孤坐寥寥對碧岑。萬井共當門有月。幾人同在道無心。風傳喬木時時雨。泉瀉幽巖夜夜琴。為報參玄諸子道。西來消息好追尋。

