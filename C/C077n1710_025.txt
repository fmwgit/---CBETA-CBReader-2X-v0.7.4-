中華大藏經（中華書局版）數位版, No. 1710 古尊宿語錄


廣教塼庵廓然無邊隨緣度日任性癡憨森羅萬像凢聖共傳有人到此雪山西畔


攀送老兄入梁園杲日當軒不計年為報我師林下偈無心照破萬重関


祠部見處少人知棲心歇地更無疑有人借問平生事日出東方月落西


祠部見處處處通山河大地是家風任他前面花錦樹無心伏物演真宗


祠部見處廓然安森羅萬像在目前任他前面歡與樂隨緣度日化人天


背陰山子日陽多云迥然無背面南來北往意如何云不墮有無邊有人借問西來意云從來無間断東海東頭有新羅云大地不柰何


我今有病無見無聞清虗之理日月長眀


我今有病罕遇知音直饒眀得喪却平生


幻身七十三真性不隨緣廓然無障礙清虗獨湛然


是不問話山僧不荅禪日頭恰正午笑破土地口


是不問話山僧沒合殺日午打三更露柱夜說法


是不問話山僧實驚訝冬後一百五廣南出象牙


是不問話山僧沒可把鼻孔在這裏拈來驀頭打


是不問話山僧沒可誇蕩蕩隨緣去湖南出苧麻


木魚歌木魚歌橫身三界臥擺頭掉尾瞬金鱗凢聖縱橫不柰何老胡聞聳耳聽聲聲振動古佛心逍遙自在無私曲蕩蕩行時任騰騰指日月太山崩踴踴躍躍魔軍驚哮吼吟時雲隊隊大洋海底霹靂聲


夙生慶幸共結良緣羅漢遺踪日月青天松蘿欝茂取性巖邊道人行處滿目江山露地白牛廓然無伴森羅萬象只在目前若人不會何處相見有人問着直下看箭


游山日路嶮巇結束行裝莫駐疑來日遍看山有色擬心棲處隔山迷


諸方化主往來多青山綠水意如何演若達多應認影不知鷂子過新羅


師真師真皃古稜層言直訣烈去住分眀森羅萬象普濟群生往來禪子太岳石崩


我師之真何用丹青形如滿月徧布乾坤


攀送高僧入梁園春去秋來不計年蕩蕩行時無邪路江山無滯笑西天雪山童子言下喝擬議中間萬萬年


一盞金燈號玲瓏四方八面不施工照破乾坤黑暗處山河大地是家風


化主別仙邑南北無西東超然威音外縱橫處處通明暗皆自尔寂然天地空萬緣俱頓息哮吼振乾坤


師真似日三周已畢徧布乾坤翹足七日大展壃風狐魅屏跡香茶供養光漆誰識


椹子黑榔檔無心是道場高僧飡一頓果熟自馨香


前程化道莫辭辛隨緣兀兀任浮沉雲去水來為伴侶時時哮吼振乾坤


此日好雪誰言冰潔粟米白銀新羅日月


此日好雪萬民樂業大展長空凢聖路絕


此日好雪何勞言說萬物無心江山日月


此日好雪廓然敗賊逼塞乾坤誰人分別


高僧相伴過九旬誰人言說話宗乘離凢離聖縱橫妙何人擬議落千峯


廣教無門風縱橫處處通大地紅塵起失却主人翁


此日好雨乾坤無路日月長明西方淨土


廣教手巾無功無能觸目受用青山白雲


廣教手巾亘古亘今寂寥虗廓打破乾坤


廣教手巾不恊眾情有人借問太岳石崩


廣教手巾何勞心神眀暗自尔青山白雲


廣教手巾瞬目相呈露地白牛非凡非聖


廣教手巾誰見誰聞直下便會喪却平生


廣教手巾日月長眀縱橫自在新羅國人


廣教手巾非功織成隨緣度日任性浮沉


廣教手巾逼塞乾坤賢愚意觧笑殺胡僧


廣教手巾不用持論言前薦淂翳却眼睛


莫推延莫推延從來此事只如然雪雰雰兩度降不由人主不由天


不推延不推延森羅萬象在目前臘雪雰雰天地黑露地白牛遍大千


忽覩菴園任性癡憨有人到此如隔関山


有塩無醋云如賊入空屋有菜無油云無私可隔隨緣兀兀云任性浮沉百味羞云觸有淂


一到仙州四十秋隨緣兀兀到此休幸遇高僧相伴後縱橫不意到峰頭


誰人寫真動用乾坤妙筆丹青口吐辭華明暗自尓乾濕同方何勞心神任性浮沉吾真非假觸有淂圖畫非真擬心即差容貌陋質天不能盖遍布乾坤應物現形


廣教六十八凡聖俱歇滅有人相借問九月重陽莭


廣教六十八誰人相軆察直下便會淂腦後三斤銕


一年春盡一年春相煩化道任浮沉森羅萬象無私曲一聲纔動斬乾坤


廣教一柄扇本來無背面有時在手中要且無人見


山僧一條杖縱橫無比量有時在手中應用遍十方


笻竹九節縱橫無邪大展長空凢聖路絕


兩堂上座齊下喝瞽目之人無分別凡言賔主句下分何勞龜卜問前程


廣教一言凡聖共傳直下便會萬里江山


兀兀隨緣任浮沉不拘春夏及秋冬闍請益平生事問取寒山始知音


衲僧衲僧不用持論言前薦淂腦後三斤


山僧生日處處真隨緣兀兀任浮沉森羅萬象無私曲日出天然照乾坤


山僧生處廓然寧不拘凢聖自在行任他前面歡與樂無心伏物賀太平


山僧生處碧雲中情與非情共一真眀暗盡時無邪路眀眀不墮聖凡前


山僧生處少知音任性隨緣過幾春有人借問平生事石人打鼓木人聽


山僧生處據令行十方禪子盡皆驚若人觧接無根樹海裏能挑水底燈


山僧生處正令行野老謳歌盡傳名若人不識金剛用涅槃山側井中人


山僧生處亘古今誰人言說話宗乘離凢離聖縱橫妙腦後抽簪祭鬼神


山僧生處在林中碧澗虎聲騁英雄喝迴驚動十方剎萬里江山入千峰


山僧生處峰頂上迦葉聞鍾出洞門粉骨碎身千萬刼思量難報我師恩


山僧生處碧潭中不拘春夏及秋冬一刀兩叚湏休去何人擬議落千峰


廣教一言直下人嫌若人借問萬里江山

