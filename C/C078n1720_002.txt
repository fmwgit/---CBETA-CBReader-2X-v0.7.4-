中華大藏經（中華書局版）數位版, No. 1720 禪宗頌古聯珠通集


以八不成只目前經中未識註中看垂慈不為多知觧切要玄達本源汾陽昭


以字不成八不是拈起經題皆擬議下頭註任君看却是入門先問諱佛印元


以字不是八不成龍門風浪若雷霆多少游魚迷去路依前和雨落滄溟佛慧泉


我佛金言義海深開遮唯要悟真心首標妙在當頭劄蜜使泥牛曉夜吟雲居祐


拈起題摸不着却看下頭註脚了知字義炳然大藏潛通廣畧地藏恩


以字不成八字不是法身睡着無遮閉衲僧對面不知名百萬人前呼不起覺範洪


以字不成八字不是十方諸佛同參三世如來共軌慶喜多聞罔措鶖子神通莫擬若非金色頭陀焉能蜜傳斯旨旻古佛


以字不是八字非滿琅凾載絕毫看經到此須開眼玉軸分眀兩畔題羅漢南


經題滿目孰知元點畫分明句義全佐國欲知功力大蕭何元是漢朝賢踈山常


以字不是八不成無言童子咲忻忻優曇華現人間世鼻孔通天嗅不聞開福寧


以字不成八字非爍迦羅眼不能窺一毛頭上重拈出忿怒那吒失却威徑山杲


龍宮海藏不曾收梵語唐言亦謾求剛被祖師輕漏泄當門齒乃因由靈巖因


鳥跡半露蒼苔科斗並遊春水若不信受奉行未免即從座起石明


不向經題識本真紙堆討甚法王身未開梵夾承當去免作循行數墨人絕岸湘


問地藏知不知下頭註脚萬千千筭沙入海徒疲倦不若教他了目前橫川珙


全象全牛意不殊從來作者共名模如今要見瞿曇老剎剎塵塵在半途雪竇顯


堂堂露柱久懷胎長下孩兒頗俊哉未解語言先作賦一撡直取狀元來白雲端


老胡徹底老婆心為阿難陀意轉深韓幹馬嘶芳草渡戴嵩牛臥綠楊陰湛堂凖


雲收空闊天如水月載姮娥四海流慚愧牛郎癡愛叟一心猶在鵲橋頭佛心才


說離百非存軌則言無一法尚筌毘耶默默曾緘口摩竭寥寥鎮掩扉佛鑑懃


初學賣華日嬌羞掩齒牙及至容顏老脫然無可遮却咲白雲他自散不知明月落誰家崇覺空


隔林彷彿聞機杼知有人家在翠微及至入門親見了元來只是小兒嬉簡堂機


見時不見非見見非見不見捴非非織女機梭撩亂擲牧童鞭索恣胡揮幽鳥一聲驚宇宙碧灣溪畔綠楊垂獃堂定


石潤非玉水麗非金大禹决而西泝卞和泣而陸沉美渺錯古礱今虛堂愚


若能轉物即如來春暖山花處處開自有一雙窮相手不曾容易舞三臺白雲端


若能轉物即如來處處門開見善財花柳巷中呈舞戲九衢乘醉臥樓臺真如喆


毛吞巨海芥納須彌乾坤大地直下同歸一氣不言含有象萬靈何處謝無私佛心才


若能轉物即同如來咄哉瞿曇誑謼癡呆徑山杲


雨色和煙匝四維眼皮未綻若為窺等閑覷破金剛際坦蕩無因役路岐或菴体


他人住處我不住他人行處我不行不是與人難共處大都緇素要分明此山應


見不及處江山滿目不覩纖毫花紅柳綠白雲出沒本無心江海滔滔豈盈縮海印信


拄杖頭邊無孔竅大千沙界猶嫌小毘婆尸佛早留心直至而今不得妙鼓山珪


春至自開花秋來還落葉黃靣老瞿曇休搖三寸舌徑山杲


色空明暗本無因見見由來亦誤人見不及時猶未瞥那知殃祟是家親遯菴演


沒絃琴上無私曲一曲彈來轉轆轆斷崖流水少知音六六不成三十六妙峯善


瘦藤拄到風煙上乞與遊人眼界寬不知眼界寬多少白鳥去青天還朴翁銛


雨洗淡紅桃蕚嫰風搖淺碧柳輕白雲影裏恠石露綠水光中古木清潛菴光


隔墻見角便騎牛騎入紅塵閙市遊遊遍歸來欄裏臥三更半夜失踪由雪菴瑾


七處徵心心不遂懵懂阿難不瞥地直饒徵得見無心也是泥中洗土塊西余端


七處徵心欵便成推窮尋逐桉分明都緣家賊難防備撥亂乾坤見太平卍菴顏


吹糠着米翻成特地不因一事不長一智北磵蕳


七處徵他天外天毫光直射阿難肩瞿曇忒殺怜兒切逼得鮎魚上竹竿絕岸湘


八還之教垂來久自古宗師各分剖直饒還得不還時也是鰕跳不出斗西余端


明暗色空不可還不可還者絕躋攀夾截虛空成畔岸一重水隔一重山卍菴顏


色空明暗各不相知行到水窮處坐看雲起時北磵簡


還還還後更還還一箇閑人天地間昨夜大蟲遭虎咬皮毛落體元班絕岸湘


東西南北捉虛空海角天涯信不通力神疲無處覔萬年松在祝融峯卍菴顏


適我昔所願今者已滿足是玉也大奇只恐不是玉北磵簡


良哉觀世音旋聞與聲脫犬吠驢嗚休未休世出世間活鱍鱍瞎堂遠


三十二應不思議十四無畏如流水男子身中入定時女子身中從定起卍菴顏


趂隊選圓通無端立下風當時供死欵錯說在聞中北磵簡


一錢為本萬錢利富不足而貧有餘換骨奪胎些子藥輸他潘閬倒騎驢卍菴顏


金盤不可動轆轆轉難住停待良久間圓明湛如露北磵簡


日暖風和景更奇華華草草露全機荼一陣香風起引得遊蜂到處飛心聞賁


千山鳥飛滅萬里人跡絕扁舟蓑笠翁獨釣寒江雪肯堂充


不汝還復是誰殘紅流在釣魚磯日斜風動無人掃燕子將水際飛天目禮


根塵縛脫本同源一處休復六用捐手把一條紅断貫娘生鼻孔一時穿卍菴顏


六用無功信不通一時分付與春風篆一縷閑清晝百鳥不來花自紅北磵簡二


結解非殊存曰無據試問本來宗當初誰縛汝


雙劒峯前古寺基天尊元是一牟尼時難只得同香火莫聽閑人說是非卍菴顏


三蛇九鼠一畝之地竿木隨身逢塲作戲北磵簡


七處精研一妄心更隨三業殺盜婬身心不是閑家具前箭猶輕後箭深卍菴顏


客舍并州已十霜歸心日夜憶咸陽無端又渡桒乾水望并州是故鄉北磵簡


瞿曇徹底老婆心見明色發理難任入鄉隨俗那伽定佛魔到此盡平沉卍菴顏


挽弓須挽強用鏘須用長射人先射馬擒賊先擒王北磵簡


清淨本然徧法界山河大地即皆現性覺必明認影明眼耳便隨聲色轉卍菴顏


滿清淨中不容他山河大地萬象森羅北磵簡


如今推也是子是賊買帽相頭食魚去骨天童覺


了事衲僧消一箇長連床上展脚臥夢中曾說悟圓通香水洗來驀面唾雪竇顯


超諸現量即悟水因體明無垢孰云洗塵得無所有了無相身成佛子住妙觸常存大溈智


洗塵觸體兩空寂妙證密圓超見思白壁無瑕空受玷圓通會裏受塗糊塗毒


一人發真歸元十方虛空消殞試問楊岐栗蓬何似雲門胡餅無着捴


瞌睡茫茫困思來喫椀濃茶眼便開四海五湖王化裏更無一物是塵埃朴翁銛


東西南北水茫茫無角鐵牛入海藏千眼大悲尋不見倒騎佛殿入僧堂冶父川


明鏡當臺照不差短長好醜盡歸家山河大地渾如故不妨隨處翫霞冶父川


不属內外與中間纔落思惟入魔境大丈夫兒不自欺翻身坐斷毗盧頂月林觀


方便門指頭月譊訛因多甄別冷光靄靄登清途匝地茫茫尋舊宂指看畫處眼中屑到此何須更饒舌育王達


枯樹雲充葉凋梅雪作花擊桐成木響蘸雪喫冬長天秋水孤鶩落霞雪堂行


早朝心悶三盃酒午後頭昬一椀茶入夜脫衣伸睡五更走起眼瞇麻或菴体


黑山鬼窟至幽陰認得頑空盡力尋何似天窓饒一撥令大地作黃金


傀儡牽舞柘枝百般俏俊百般宜自從舞罷青斷堪笑渠儂撒手歸


黃花爛爛翠竹珊珊江南地煖塞北天寒遊人去後無消息得溪山到老看晦堂心


舉手攀南斗翻身倚北辰出頭天外看誰是我般人鼓山珪


巍巍堂堂磊磊落落閙處刺頭穩處着脚脚下線斷我自由鼻端泥盡君休斵莫動着千秊故紙中合藥天童覺


荷葉團團團似鏡菱角尖尖尖似錐風吹柳絮毛毬走雨打梨花蛺蝶飛徑山杲


和釣月是生涯古風高未足欵乃一聲天地闊祖師何處渡流沙或菴体


猢猻喫毛烏狗上佛殿大地雪澷澷澄江靜如練圓極岑


生鐵鑄牛頭牽犂還拽杷智者笑忻忻愚人驚恠差古徃今來幾百秊更向鬼門重貼卦密菴傑


前栽萵苣萵苣生火筯火筯生蓮花蓮花結木木纔擘破撒出白油麻參堂仁


昨夜深沙鑄銕券阿那律陀來合伴醉來相打見閻王閻王握筆不能判却相勸彼此事同一家更莫前思後筭恁麼斷公事大喫醋無庵全


張果老破葫蘆呂洞賔失寶劒兩箇撒手相逢囊篋更無一線何仙姑銕笛橫吹解道長江靜如練正堂辯


身世悠悠不繫舟得隨流處且隨流今朝有酒今朝醉眀日無錢眀日愁石庵玿


春眠不覺曉是處聞啼鳥夜來風雨聲花落知多少朴翁銛


春生夏長淡飯麤茶魚投濁水彩奔齪家無凖範


三春不是讀書天九夏炎炎直放禪唯有秋冬較些子不如打睡過殘秊北磵簡


毫不留縱橫自由閫外乾坤廓落大方無外優游眀眀祖師意明眀百草頭褫破狐疑網截斷愛河流縱有回天力爭如直下休四衢道中淨倮倮放出溈山水牯牛圓悟勤


今者妄身當在何不應水更尋波狂心誤認鑑中影豈異迷頭演若多本覺一


蠻奴赤上皇州賣盡奇跨白牛貪着市朝人作市又隨歌舞上官樓多意氣好風流月冷珠簾掛玉鈎分眀忘來時路百尺竿頭輥繡毬圓極岑


雪子落紛紛烏盆變白盆忽然日頭出依舊是烏盆破庵先


呪咀毒藥形聲之逆眼耳若通本人何失法眼益


蝴蜂休戀舊時窠五百郎君不奈何慾火逼來無走路癡心要上白牛車門前羊鹿權為喻室內啀喍捴是訛逢臭相惱處出身不用動干戈冶父川


岣嶁峯頭神禹碑字青石赤形模奇無目仙人纔一見便應撫掌咲嘻嘻雲暗蒼龍化葛陂圓極岑


火虐風饕水漬根石邊尚有舊苔痕化工肯未隨寒暑又孽清香為返魂閑極雲


雖然幽遠涉途程到者方知不夜城鼓角聲寒蓮漏永佛燈猶作向來明圓極岑


犬子便吠賊牛子便牽犂衲僧若恁麼未曾摸着皮楊岐會


世間相常住黃鶯啼緣樹真箇可怜生動着便飛去朴翁銛


三際斷時凡聖盡十身圓處剎塵周無私應物隨高下抹過僧祇大刼脩保寧勇


種穀不生豆苗蒸沙豈能成飯大通智勝如來一箇擔板塵漢鼓山珪


燕坐道塲經十刼一一從頭俱漏泄世間多少守株人掉棒擬打天邊月徑山杲


紅日杲杲切忌尋討拈得便用無非是寶鄭州棃青州棗大抵還他出處好月林觀


太平時代不論兵路不賫粮戶不扃一刼坐來成事平生肝膽一時傾道塲融


刼初鑄就毗盧印古篆雕蟲尚宛然堪笑堪悲人不識却嫌字畫不完全環溪一


觀音門普普門纔着欄衫便不羞昨夜猿啼新嶺上今朝鶴唳古溪頭惡風飄墯迴光息慾火焚燒當處休瓔珞受來都不用平生活計冷湫湫冶父川


平生踈逸無拘撿酒肆茶坊信意遊漢地不收秦不管又騎驢子過楊州保寧勇


養就家欄水牯牛自歸自去有來由而令穩臥深雲裏秦不管漢不祖印明


鵠白烏本玄松自曲清淨比丘僧却須入地獄鼓山珪


壁上安燈盞堂前置酒臺悶來打三盞何處得愁來徑山杲


相好巍巍大丈夫一生無智恰如愚從來佛祖猶難望地獄天堂豈可拘丹霞淳


清淨行者不涅槃破戒比丘無地獄天台相接到西川捴是自家親眷属照堂一


夜來村飲歸徤到三四五摩挲青莓苔莫瞋驚著汝自得暉


嘉州石像陝府鐵牛人平不語水平不流無着捴


陪錢弄傀儡命打鞦渾家無眼見掩面蒼天或菴体


事神者喫神事佛者喫佛神佛俱不事渾家窮徹骨肯堂充


漢既不管秦亦不收人平不語水平不流月林觀


犯重比丘清淨行平等性中無損益水裏不用覔魚蹤天邊何處觀鳥跡菴樞


國有定亂劒家無白澤圖神仙張果老碎藥葫蘆朴翁銛


清淨行者清淨破戒比丘破戒各自安貼家邦切忌放賊過界退菴奇


飲官酒臥官街當處死當處埋寒山逢拾得撫掌咲咍咍此山應


涅槃地獄本無差只為從來被眼遮三脚瞎驢纔跳鑊湯爐炭即吾家高峯妙


無邊無際休斟酌潮去潮來本自平清濁淺深并苦淡一般滋味逈分明保寧勇


入林不動草入水不動波鑊湯無冷處合眼跳黃河鼓山珪


獨坐許誰知青山對落暉花須連夜發不待曉風吹徑山杲


白日街頭獨自行夜間屋裏獨自臥山高不礙白雲飛竹密不妨流水過照堂一


邪見皈依外道師與師同墯復何疑憑君滿鉢盛香飯午日亭亭腹正飢張無盡


七七四十九六六三十六是非纔入耳渾家不和睦肯堂充


獨弄單提單提獨弄劒刃上行寂然不動月林觀


所生各不同所潤一雨普甜徹蒂甜苦瓠連根苦冰谷衍


青山白雲碧谿蘿月畫成狸只得一橛虛堂愚


維摩大士去何從千古令人望莫窮不二法門休更問夜來眀月上高峰雪竇顯


虛空鳥跡謾追尋幽鳥投聲又報春若識東西無異路淨名一室不平沉慈明圓


毘耶城裏競頭走謾謂南星真北斗還知蚌鷸兩相持須盡落漁人手太洪恩


一箇兩箇百千萬屈指尋文數不辨蹔時放在暗窓前眀目與君重計筭白雲端


春有百花秋有月夏有涼風冬有雪若無間事在心頭便是人間好時節訥堂思


毘耶城裏老維摩一默無言詭詐多三萬二千獅子座一時掀倒看如何無用全


言言言飄風洒雪默默默兮雷轟電掣藕絲孔裏騎大鵬等閑挨落天邊月菴需


毗耶老子善藏機淵默雷聲徹四維今古競傳真不二豈知黃葉止兒啼尼無着捴


有無語默謾徒勞居士何曾動一毫世祖功成三十六雲臺爭似釣臺高別峯印


深入不二門巧盡反成拙一默定千差常說熾然說說拙萬古清風寒徹骨松源岳


朝生暮死千萬徧一日幾回相見面展陣開旗放出來一指動時客戲見白雲端


雖然無背面觸處頭頭現吞太虛空吐出瑠璃殿佛心才


者箇師僧發人業賣油老翁說向人啼得血流無用處不如緘口過殘春文殊道


眼空四海恣縱橫鼻孔遼天信行拏得電光為火把却來日午打三更或菴体


或有怖畏或斷疑雙眀一句絕針錐於斯切莫生欣厭覿面還須眼似眉禾山方


食訖跏趺坐石床斗間間氣燭天光幾多業識茫茫者衲被蒙頭在醉鄉水菴一


一字未曾談般若謾天謾地儘饒伊祇園乞食歸來後法會因由又是誰北磵簡


衛城乞食門處祇苑衣洗足時善現無端讚希有斯文安得是如斯寶葉源


希有希有佛妙理極泥洹云何降伏住降伏信為難二儀法中妙三乘教喻寬善今諦六賊免遮攔傅大士


七手八脚神頭鬼面棒打不開刀割不斷閻浮跳躑幾千回頭頭不離空王殿冶父川


截斷從教來袞袞隨流未必去滔滔青山長鎻欲飛勢滄海合知來處高心聞賁


有相有求皆是妄無形無相墯偏枯堂堂密密何曾間一道寒光爍太虛冶父川


映林映日一般紅吹落吹開捴是風可惜擷芳人不見一時分付與遊蜂心聞賁


一金成万噐皆由匠者智何必毗耶城人人說不二覺海元


仁者見之謂之仁智者見之謂之智寒時向火熱時乘涼徤即經行困即打睡仰面看天開口取氣保寧勇


佛祖垂慈實有權言言不離此經宣此經出處還相委便向雲中駕鐵船切忌錯會水出崐崘山起雲釣人樵客問來因只知洪浪巖峦闊不肯拋弄斧斤投子青


長時誦不停非義亦非聲若欲受持者應須用眼寶相元


山堂靜坐夜無言寂寂寥寥本自然何事西風動林野一聲寒鴈唳長天冶父川


應無所住豁心空金屑依然着眼中驀地虛空連地脫大千經卷一時通孤雲權


應無所住生其心廓徹圓眀處處真直下頂門開正眼大千沙界現全身獃堂定


眀珠在掌有功者賞胡漢不來全無伎倆伎倆既無波旬失途瞿曇瞿曇識我也無雪竇顯


水不洗水誰不知嵐常靜太驅馳千年曆日如能筭免被巡官掌上推白雲端


四序炎涼去復還聖凢只在那間前人罪業今人賤倒前人罪業山張無盡


寶劒不失虛舟不刻不失不刻彼此為得倚待不堪孤然仍則鳥跡虛空有無忒思之法眼益


半夜窓眀隣家有火老敲門李老打鎻王婆呌船趙婆過渡油盡燈滅一塲懡佛鑑懃


綴綴功過膠膠因果鏡外狂奔演若多杖頭擊著破竈墮竈墮破來相賀道從前孤負我天童覺


菩提無實亦無虛幾箇男兒是丈夫穴不歸金鸑鷟碧潭空浸玉蟾蜍佛慧泉


生涯如夢若浮雲活計都無絕六親得一雙清白眼笑他無限徃來人冶父川


過去現在未來心簸土揚塵無處尋坐臥經行無不是承當直下莫沉吟過去心不可得綸罷釣秋江碧扁舟古岸恣閑眠明月蘆花深穩密現在心不可得法王家法存今昔謀臣猛將定封疆說甚陏珠并趙壁未來心不可得不可得中只麼得石含玉兮地擎山惟證乃知難可測千古流芳誰共知清風匝地有何極雪竇宗


三際求心心不見兩眼依然對兩眼不須遺劒刻舟尋雪月風花常見面冶父川


後念起時前念滅起滅之念何嘗別喚取機關木人問從頭弄盡元無說菴樞


三清道士無仙骨八教闍毀梵書黑漆崐崘舞花鼓天親無着暗嗟吁或菴体


去嵗春風燕子多社前先到舊時窠今年春色歸將半簾幕蕭蕭不見過寶葉源


色見聲求也不妨百花影裏綉鴛鴦自從識得金針後一任風吹滿袖香塗毒


盡却耳根并眼底不知何處見如來數聲幽鳥啼寒木一片閑雲鋪斷崖野庵璇


幻化空身即法身箇中無染亦無塵拈把筯如明了掃地燒香不倩人慈受深


水中捉月鏡裏尋頭刻舟求劒騎牛覔牛空花陽燄夢幻浮漚一筆勾斷要休便休巴歌杜酒村田樂不風流處也風流冶父川


作事存心貴要精不精終是不通靈棊逢絕處著方妙梅到寒時香愈清閑極雲


暑徃寒來揔不知有無名相一時離正如黑漆屏風上醉寫盧仝月蝕詩雪巖欽


飄飄一鴈落寒空步步追空覔鴈蹤蹋破草鞋跟子斷巍然獨坐大雄峯瞎堂遠


瞿曇幾箇舌頭眾會幾箇眼睛頭頭物物塵塵自謾猶自可最若是謾人北磵簡


晃晃在心目昭昭居色塵莫將銀世界喚作假銀城北磵簡


浪宕樓頭無藉在零丁利帝可怜生叉聚是此中入佛子住非他處成北磵簡


擬破一微塵分明昧此經如何破經卷出此一微塵北磵簡


天盖地載成團成塊周法界而無邊隣虛而無內及盡玄微誰分向背佛祖來償口業債問取南泉王老師人人只喫一莖菜天童覺


佛真法身抵死謾生自沽村酒自把磁瓶却着衫來作主人北磵簡


破豈復作事焦種不因生孽芽如彼靈空槃大子毛輪垂法翳花開皷山珪


陝府鐵牛白癩嘉州大像耳聵兩箇病痛一般咄哉漆桶不快徑山杲


黯淡灘黯淡灘十度船來九度飜唯有三山陳上舍擔一柄傘岸上行奈我何無凖範


是大神咒四大六根元不有是大明呪三世十方無透漏是無上咒海印圓光明已久是無等等咒七農工商各成就何故去年梅今歲柳顏色馨香依舊等閒勘破悟桃花選甚法身藏北斗或菴體

