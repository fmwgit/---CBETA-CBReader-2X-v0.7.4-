中華大藏經（中華書局版）數位版, No. 1720 禪宗頌古聯珠通集


趙州石橋本無星急水游魚不易停橋上只觀驢馬迹誰人敢向御街行北塔祚


孤危不立道方高入海還須釣巨鼇堪笑同時灌溪老觧云劈箭亦徒勞雪竇顯


我愛趙州對揚瀟洒僧問石橋度驢度馬碧眼胡僧笑點頭其餘誰是知音者地藏恩


異渠行李心真出語親隨流自得妙到岸不迷津京兆府天寧璉


長鯨已壓浪頭飛跛鼈橋邊尚碾泥度馬度驢難觧會綠楊影裏路東西地藏恩


趙州石橋只見畧彴度驢度馬應病與藥換步移身在富全貧當頭如認著東魯問西秦月堂昌


得入門在門外說向人人不會更高聲我耳背鼓山珪


瑟瑟風松蕭蕭雨檜師子咬人韓驢逐塊徑山杲


大用全機得自由有無雙放却雙幾多業識逢人犬從此時時憶趙州佛印元


少年學觧昧宗途老倒依還滯有無古佛純金誰辨色惑為機智競躊躇圓通秀


有無雙放復雙收趙老機關世莫儔試上海門高處望千江萬盡東流普融平


趙州口裏有雌黃句下誰人見短長堪笑幾多逐塊狗夜深無故吠虗堂慈受深


道有道無無剩語千呼萬喚不回頭尋香逐氣隨他去空使流光暗度秋成枯木


有佛性無佛性正却倒倒却正踏破澄潭水拗折無星秤火熱水靣紅橛從空裏釘肯盲龜嚙死蛇一對牙関緊咬定正覺逸


趙州古佛言言中的話有話無燕金趙璧更有布衫重七斤天上人間無價直地藏恩


佛性分明脫有無醋酸何用掛葫蘆薄霧輕烟留不住扁舟已過洞湖瞎堂遠


狗子佛性無狗子佛性有從來只向兩頭走未能一鏃破雙関業識依前還作狗本覺一


狗子佛性有毘盧愛飲勒酒狗子佛性無文殊醉倒普賢扶扶到家中全酩酊胡言漢語罵妻奴正堂辨


無直路却縈紆趙州東壁上依舊挂葫蘆有張公喫村酒李公醉不醒面南看北斗石菴玿


狗子佛性無斫額路上逢子胡業識性在遭一口大地全無碧眼胡狗子佛性有春風吹動千株柳知而故犯可憐生一一靣南看北斗無菴全


狗子佛性全提正令纔涉有無喪身失命無門開


言有業識在誰云意不深海枯終見底人死不知心真淨文


趙州露刃劒寒霜光更擬問如何分身作數叚五祖演


力壯年高膽更雄清風隨虎雲從龍啀喍無限尋聲跡掛角羚羊不見蹤寶峯祥


宣德門前過回頭便招禍若要無事時且堂裏坐鼓山珪


有問狗佛性趙州荅曰無言下滅胡族猶為不丈夫徑山杲


狗子無佛性慈悲似海深尋言逐句者埋沒丈夫心踈山如


狗子佛性無寶劒出模落在將軍手橫按立當途椘安方


問頭既實荅亦堪誇洛陽雖好爭似我家趙州苦口太饒舌儂家信手摘楊花大溈智


趙州狗子無佛性七佛如來合掌聽湏弥岌舞三臺海水騰波行正令南堂興


趙州狗子無佛性萬疊青山藏古鏡赤脚波斯入大唐八臂那吒行正令稠巖贇


乙己大人丘叢林為讎利牙如劒生殺有來由南巖勝


至道無難言端語端趙州開口露出心肝典牛游


連馬連人劈一刀虗空迸血湧波濤千千萬萬人爭看誰觧分開盖膽毛中菴空


銕壁銀山一箭穿過潦倒趙州口能招禍尼無著捴


狗子無佛性全提摩竭令纔擬犯鋒喪却窮性命潛菴光


貧無所依兩親相擊旱地雷聲青天霹靂或菴軆


狗子佛性無老蚌吐眀珠西川鳴杜宇江南啼鷓鴣文殊道


趙州狗子無佛性當空掘出秦時鏡光眀渾不見星兒上下四維俱徹暎誰菴演


狗子無佛性殺人便償命苦痛萬千般囙邪却打正密菴傑


大食波斯飲百盃停停把柂萬人魁逆風使過黃牛峽不問瞿塘灔澦堆東山空


狗子無佛性打破大圓鏡七九六十三一切智清淨咦菴鑒


狗子無佛性羅睺星入命不打殺別人被人打殺定南書記


狗子佛性無門上釘桃符千邪俱不入百恠盡消除松源岳


狗子無佛性泥捏活大聖不是泗州人說著也不信別峯雲


狗子無佛性勸君不用舉欲透萬重關湏是千鈞弩己菴深


二十四州鐵鑄成一箇錯在大街路無人踏淂着即菴然


狗子佛性無還他大丈夫是非雖入耳東壁挂葫蘆朴翁銛


無之一字殺人無數多少英雄橫屍當路鉄山仁


二八佳人刺綉遲紫花下囀黃鸝可憐無限傷春意盡在停針不語時堂仁


利刀截斷命根跳出狐群狗隊拈起萬煆蒺蔾鐵額銅頭粉碎石菴玿


趙州曰無崖崩石裂未舉先知只淂一橛少室睦


狗子佛性趙州無呂公一箇藥葫蘆接來醫却人間病大死一回方見渠葛廬覃


狗子無佛性干將入椘一禪三首落千古淂虗名千峯琬


拈却這僧問去却京兆荅浩歌歸去來清風遍六合五祖演


裂破湏弥鼻孔踏反大海乾坤面前百千諸佛盡是我家兒孫椘安方


彎弓直勢射難當虎之機理最長雖是貪他一粒米誰知失却半年粮海印信


趙州筍被婆偷去遭摑如何肯便休合出手時湏出手淂抽頭處且抽頭野軒遵


趙州老捉箇賊當面勘渠返遭一摑賊不成罪歸己天下衲僧知幾幾地藏恩


趙州挨拶老婆時迦葉難陁盡皺眉却被老婆揮一掌從來多事落便冝張無盡


從來柔弱勝剛強捉賊分眀已見贓當下被他揮一掌猶如啞子喫生薑佛鑑勤


虎穴魔宮到者稀老婆失脚人懷疑趙州喫掌無人會直至如今成是非金陵俞道婆


去若丘山重來如一羽輕去來無別路傾盖白頭新瞎堂遠


一路雄兵犯界河煙塵塞路絕人過安邦頼有張良在畫角城頭唱椘歌雪竇宗


驟馬加鞭上酒樓何如坐地看楊州是非長短俱栽了鼠竊終難似狗偷無凖範


相見又無相觸忤攔腮便掌不相饒思量箇樣無滋味莫是趙州身命招閑極雲


看經也在生死裏飯蘿裏坐無喫底不看經也在生死裏錦衣堆裏無着底忽然烏鵲呌一聲反身踴躍渾家喜休擬議如令拋向眾人前千手大悲提不起


趙州有語喫茶去天下衲僧到來不是石橋元底滑喚他多少衲僧冋汾陽昭


見僧被問曾到此有言曾到不曾來留坐喫茶重去青煙時換綠紋苔投子青


趙州有語喫茶去眀眼衲僧皆賺舉不賺舉未相許堪笑禾山解打鼓雲峯恱


曾到還將未到同趙州依舊展家風近來王令關防緊從此人情緫不容佛印元


趙州驗人端的處等閒開口便知音覿面若無青白眼宗風爭淂到如今黃龍南


一甌茶自振家風遠近高低一徑通未薦清香往來者誰諳居止院西東照覺捴


此間曾到不曾到人義人情去喫茶院主不知滋味好却來爭看盞中花佛國白


藂林宗匠實難加臨事何曾有等差任是新來將舊住殷勤只是一甌茶正覺逸


三等擎甌禮數全一般平挹更無偏石橋破院無味且夾油麻一例煎佛慧泉


寶匣龍泉發夜光寥寥長掛在虗堂四來高客如相訪茶罷休勞話短長大溈秀


趙州喫茶話自古至及今易開終始口難保嵗寒心雲盖智


相逢盡道喫甌茶大抵風流出當家休問曾到未曾到自有行人滿路誇踈山常


驪珠絕類玉無瑕馬載驢帝子家曾到不曾休擬議與君同泛一甌茶羅漢南


箇中滋味若為論大展家風說早春三度口行人事了這回莫道不沾唇佛鑑勤


趙州一甌茶驗盡當行家一期雖自好爭免事如麻龍門遠


趙州滋味最為親覿面承當有幾人三度傳來親切處馨香滿口又全真椘安方


三等接人喧海宇一茶驗客播叢林高山流水深深意不是子期誰賞音雲巖因


高下來相訪只點一甌茶人情厭踈淡骨肉生冤家


爭似盧仝閉関自煎喫發輕汗平生不平事盡向毛孔散石明


趙州喫茶宗門奇特到與不到正白拈賊黃龍新


曾到不曾到且喫一盃茶待客只如此冷淡是僧家牧菴忠


曾到喫茶去未到喫茶去趙州老禪和口甜心裏苦心裏苦直至如今無雪處慈受深


趙州喫茶我也怕他若非債主便是冤家倚墻靠壁成羣隊不知誰觧辨龍蛇應菴華


百尺竿頭布巾上頭題作酒家春相逢不飲空歸去洞裏桃花笑殺人自淂暉


人來訪趙州唯道喫茶去無端院主不惺惺更與一甌令醒悟本覺一


趙州三度喫茶禾山打鼓難比休於句下尋求識取口中滋味若識淂觀音院裏有弥勒佛性泰


曲周遮禮數頻苦茶何用勸三巡鼻中若有通天竅終不回頭問別人文殊道


曾到未到普請喫茶口甜似蜜心毒如蛇淳菴淨


趙州喫茶逆毒蛇虗空落地鐵樹開花夜叉羅剎弥勒釋迦改頭換面無窮數莫道風流出當家普菴玉


趙州喫茶去毒蛇橫古路踏着乃知非佛也不堪作松源岳


趙州老漠熱心膓一盞麄茶驗當行回首路傍橋斷處白蘋紅蓼映斜陽浙翁琰


趙州逢人喫茶誰知事出急家反手作雲作雨順風撒土撒沙引淂洞山無意智問佛也道三斤麻無禪才


編擗曾挨老古錐七斤衫重幾人知而今拋向西湖裏下載清風付與誰雪竇顯


七斤衫重豈難提日出東方定落西一擊珊瑚枝粉碎轟轟雷雨滿山溪白雲端


獨坐獨行真竭斗無無矩老禪和四方八面難拘檢天下誰能柰你何保寧勇


問來親切布衫酬指出青州是舊游皓月當空澄巨浸鯨鯢無柰不吞鈎照斍捴


趙州布衫重七斤問處分眀荅處親大地山河都盖却誰是當機裁剪人文殊道


七斤衫重絕纖埃妙手何人觧剪裁堪笑東村王大伯滿身風雨入門來普融平


青州七斤衫盡力提不起打破趙州關緫是自家底徑山杲


趙州老對靣人難曉一歸何處青州布襖金銀琉璃硨磲碼碯龍牙言


夜半黑漆黑捉淂一箇賊點火照來看元是王大伯鼓山珪


等閒提起七斤衫多少禪流著意盡向青州作窠窟不知春色在江南運菴巖


鑊湯無冷地黃河輥底流金剛難插觜腦後掛燈毬或菴軆


拶到懸崖撒手時七斤衫重有誰知寒來暑往渾無用掛在趙州東院西石菴玿


當機覿面提覿靣當機疾開眼放癡頑鞭逼人上壁北磵簡


趙老七斤衫提來用恰好若更問如何且去青州討断橋倫


老僧正在東司上不將佛法為人說一般屎臭旃檀香父子之機俱漏泄鼓山珪


趙州有密語文遠不覆藏演出大藏教功德實難量徑山杲


東司上不說佛法喚來與伊劈靣踏不用重論報佛恩將此深心奉塵剎無菴全


眀眀道不說此理憑誰識春風一陣來滿徑花狼籍蒙菴聡


上等接人了無回互據坐堂堂是何謂度帥王用處若軒昂為渠拽倒破禪床天目禮


跏趺迎上客曲彔對旌幢不是家風別他居禮樂鄉西巖惠


折脚禪床接斷薪猶堪偃首揖高賔明知列土熏天富難闘他家徹骨貧石溪月


人王爭似法王尊不下禪床接上根休說君臣猶有間入山先要主賔分月坡眀


趙州三等見人未舉已先話墮都衙喚淂便回頭也是大蟲看水磨枯禪鏡


禪床不下不擡身自小持齋到老人只有箇牙堪喫飯那知世有大王尊閑極雲


報客傳言信已通义手頭便鞠躬對面一雙清白眼當頭蹉過住山翁椘安方


侍者來言報大王趙州曾揖下禪床憐兒不覺傍觀醜爭柰全身在帝鄉天童覺


一句機鋒無價萬福承當不下看他拈尾作頭又道大王來也褚衲秀


驥子駑駘滿道途皮毛孰敢辨精麄若無伯樂當時鑒失却追風千里駒慈受深


許由臨岸洗耳巢父不飲牛水侍者親入帝鄉趙州只在草裏南嵓勝


來也宮殿隨身去也笙歌滿路侍者白頭如新趙州傾盖如故別峯印


問荅元來緫一般當頭一著莫瞞頇將軍自有佳聲在不淂封侯也是閒佛迹昱


疋馬單鎗戰祖関死生只在剎那間趙州最是難容漢菴主當頭楔兩拳文殊道


無星秤子兩頭平提起應湏見淂眀若向箇中爭分兩知渠錯認定盤星佛性泰


趙州老漢少喜多嗔不會為客勞煩主人湛堂凖


虎步龍驤徧九垓會從平地起風雷等閒喚出菴中主便見千江水逆回佛心才


老作藂林是趙州兩拳提起不輕酧無星秤在當人手斤兩都盧在裏頭椘安方


五陵公子爭誇富百衲高僧不厭貧近來世俗多顛倒秪重衣衫不重人三聖昌


上菴竪起拳頭趙州左眼半斤下菴竪起拳頭趙州右眼八兩君看陝府鐵牛何似嘉州大像若謂緫涉誵訛露柱燈籠合掌慈受深


換手槌胷哭老爺棺材未出死屍斜不如掘地深埋却管取來年喫嫩茄瞎堂遠


菴主當年用淂親衲僧眼裏要生筋趙州舌有龍泉劒開口等閒疑殺人自淂暉


水淺不是泊船處能縱能奪自有據一槌擊碎兩重関填溝塞壑無回互尼無著緫


菴主拳頭舉處親趙州話魯指西秦知音不在千盃酒一盞空茶也醉人


順水張帆逆風把柂釣盡江波不出者箇月林觀


菴主拳頭沒兩般趙州平易作艱難叢林多少杜禪衲誰觧出頭天外看鉄山仁


閃爍旌旗驟往來幾人遙望起疑猜此時若淂樊公脚一踏鴻門兩扇開無凖範


文遠脩行不落空時時聸禮紫金容趙州拄杖雖然短分破華山千萬重徑山杲


禮佛無端撞趙州却將知見作冤讎如今四海平如掌雲自高飛水自流照堂一


只知聸禮紫金容不覺腦門遭霹靂平生心膽向人傾相識還同不相識蒙菴聡


句裏呈機劈靣來爍迦羅眼絕纖埃東西南北門相對無限輪槌擊不開雪竇顯


四廓関閎鎮趙州幾於城下起戈矛將軍戰馬今何在野草閑花滿地愁照覺揔


袖裏金槌一擊開東西南北絕纖埃石橋南畔臺山路報你游人歸去來普融平


豁達門開入趙州東西南北任遨游龍樓鳳閣依然在失却來時好路頭羅漢南


四門開豁往來游脚下分眀到地頭四五百條花柳巷二三千處管絃樓圓通仙


趙州老有一訣四門開路頭徹入門來眀皎潔出門去莫漏泄通一線為君說元正日太平莭黃龍新


者僧問趙州趙州荅趙州淂人一馬還人一牛人平不語水平不流受恩深處先冝退得意濃時正好休徑山杲


南北東西老趙州見人騎馬也騎牛清風月下尋歸路夫子門前問孔丘瞎堂遠


六識無功伸一問作家曾共辨來端茫茫急水打毬子落處不停誰觧看雪竇顯


初長嬰兒急水毬衲子隨波卒未休若問德山行正令何似當時問趙州天衣懷


何謂識還具六八萬四千殊不足初生孩子尚喃喃急水打毬攔口白雲端


朝日打箇毬生來念念不停若知落地無蹤跡始會雲門六不收慈受深


急水打毬子念念不停未能全六識先見轉雙眸紹續門風只這是不湏向外更尋求佛性泰


初生孩子始徒然六識聦明心性巧急流水上打毬子出出沒沒人不曉既為掌上珠湏作家中寶好老趙州恁麼道佛鑑勤


蘇州有常州有湏信親言出親口趙州古佛豈徒然世界壞時渠不朽若能於此究根源决定面南看北斗雪竇顯


常州有蘇州有吃嘹舌頭師子吼壽山高兮福海深八十一九箇九若能直下便回光千古萬古名不朽佛鑑勤


常州有福州無江風作惡浪花麄不用刻舟徒記劒片帆已過洞湖淳菴淨


蘇州有常州有未到蘇常不知有既到蘇常何處有今人不識古人意空向城中顛倒走退菴奇


蘇州有與常州有三月江南啼鷓鴣堪笑有年無德漢被人拶著強分踈退耕寧


一趯方令地軸反一吹還又轉天関講師不識圓陁義空捨前山過後山圭堂居士


揭石從來義不同洪波深處逞神通高標不在蘆花岸隊隊雙雙趂曉風獃堂定


百年三萬六千日一日朝昬十二時使殺老僧渾不管不知閙裏有誰知鼓山珪


使淂十二時辰呼來却教且去倚官挾勢欺人茫茫無本可據徑山杲


鍾送黃昏雞報曉趙州何用間煩惱裂破虗空作兩邊古廟香爐出芝草雪菴瑾


安貼邦鄉老趙州時辰使淂最風流今朝有酒今朝醉眀日愁來眀曰愁野菴璇


南泉趙州用最密後人不了轉尋覔往返之言子細看二人把手並頭立汾陽昭


趙州自作自受南泉外頭相救直饒數目分眀也是私路上走月堂昌


描不成塑不就樓上懸身呌相救南泉敲處有來由一叚風流如錦綉阿呵呵一二三四五大蟲咬猛虎訥堂思


等閒施設豈徒然平地波瀾欲浸天更向胡梯敲數下兔教失脚墮黃泉佛性泰


殿上從來好功德如何侍者却疑惑趙州露出赤心肝問著依然墨漆黑照堂一


殿上喚來先應諾不知業識太茫茫雖然功德已成就爭柰當初不放光鼓山珪


好一殿功德緫是過去佛百福相嚴身不使旃檀刻日日香煙夜夜燈看來當甚乾蘿蔔徑山杲


洗脚處更不安排側聆時非是啄趙州臨濟二老人相見何勞下註脚鼓山珪


一人眼似鼓椎一人頭如木杓兩箇老不識羞至今無處安著徑山杲


臨濟趙州禪林宗匠特地相逢恰似撲相撞見今時行脚僧呼為兩箇閒和尚雪菴瑾


苦苦向誰語發機要是千鈞弩三十三天撲帝鍾大地山河俱作舞典牛游


苦苦苦中苦樂中苦誰道黃金如糞土象骨老師曾輥毬秘魔权下捉老鼠應菴華


苦中樂樂中苦趙州這僧俱欠悟直饒頓徹根源也是泥中洗土佛照光


不昧當陽第一籌臨機拳趯不輕酧焦磚打著連底凍赤眼撞著火柴頭掩室開


展陣開旗各運謀箭鋒相敵未輕休等閒露出反身句直淂千江水逆流掩室開


突出山前古寺基趙州聞淂便攢眉寥寥今古無人共一片斷雲天外飛率菴琮


風雲頭角黑皴苦死交爭額上淨洗眼來閒地看老僧未免費精神圓悟勤


珠在浪花深處白拏雲霧志悠哉老僧秖管從邊看淂失從渠眼自開咦菴鑑


欄中失却牛有問即有詶更若求玄妙猢孫築氣毬慈雲照


坐底見立底立底見坐底咄老趙州白日眼見鬼無相範


師下禪床立神號并鬼泣師上禪床坐龍蟠并虎臥一槌打與兩分張拈起元來是雙破本斍一


廣寒宮殿淨無埃已是逢君八字開桂不湏零碎折等閒和樹將來南叟茙


毫有差天地隔毫無差天地隔隔不隔俱端的但能信手摘楊花湏會風生前栢趙州關好標格曹溪路上沒蹤跡長靈卓


一道如弦直長安信已傳萬邦皆入貢四海息狼煙掩室開


滿滿彎弓射不著長長揮劒斫無痕堪笑日月不到處箇中別是一乾坤大溈行


病餐毒藥訪良醫醫使元餐藥治之病去藥回滋味別舌頭具眼者方知佛性泰一


世有逃形畏影人奔程告訴謾勞神若知形影元無二坐對高堂秋月輪


脫淂驢頭載馬頭東家西家卒未休問君還有幾多愁恰似一江春水向東流菴樞


識不識見非見說易說難如油入松源岳


一生受用應無盡這箇都來有幾莖分付趙王千古在任他南北竟頭爭保寧勇


柳色黃金嫩梨花白雪開若觧知時莭冬至一陽來圓悟勤


鐵樹開花千萬朵石頭抽笋兩三莖泥塑金剛開口咲眀朝冬至一陽生佛鑑勤


柳色黃金嫩梨花白雪香若知春氣力特地好風光龍門遠


冬至一陽生乾坤通一線可憐無限人不識娘生靣徑山杲


八十婆婆學畫眉癡心欲比少年時一朝打破當臺鏡始信從前萬事非慈受深


陪盡老精神杯盤越樣新誰知村酒店難勸御樓人西嵓惠


悟來不在苦多端觧了都由瞥尓間定道師姑女人作癡人積雪作銀山汾陽昭


半夜高聲似少神箇中眀自有踈親如今隨例傳其響也道師姑是女人保寧勇


五月炎威當酷熱浹背汗流無處說匝地清風劈靣來大禪眼裏重添屑草堂清


童子學順朱赤處背模黑若將白紙來一點下不淂若下淂翻成紙上塗煙墨黃龍震


悟了還同未悟時何湏更說與人知賊贓敗露無藏處便道師姑是女兒大洪遂


驚眾連聲呌悟由了知諸聖不相投師姑元是女人作有何佛祖向心頭延壽慧


師姑元是女人作百衲禪僧多罔措回沙塞口蘆燕繞紅梁渾不顧破菴先


老倒分眀兩路差箭鋒相拄勿喎斜龍蛇混雜人難辨白日長空下雪花汾陽昭


明暗俱打誇無上擒住方知無伎倆伎倆無亂稱呼至今誰觧辨真虗海印信


高堂公子醉雙陸亂撒明珠發異光一擲輸嬴誰辨淂滿盤骰子不成雙佛智裕


婁羅湏要逞聡眀金牓何曾得掛名捋下幞頭歸去好莫騎驢子傍人門鼓山珪


不是風不是顛長街短巷走如院裏有齋常記淂時時掛在口皮邊廓菴遠


旱天忽震數聲雷遠近飛雲若往來甘雨未曾施一點返將風勢卷將回雲峯恱


一拶銀山鐵壁摧大悲院裏趕村齋善財拄杖如無用乞與佯狂老萬回水菴一


水急魚行澁峰高鳥不棲世情看冷暖人面逐高低松源岳


以此振鈴伸召請旋風連架打將來大悲院裏邏齋去肘露皮穿可恠哉天目禮


擺鐸搖鈴恣賣乖大悲院裏趕村齋河陽木塔休穿鑿是甚堂前破草鞋笑翁堪


大用全提作者知爍迦眼活電光遅大悲院裏翻身處臨濟甘為小廝兒古嵓璧


眀日大悲院裏齋鐵圍山岳盡衝開猪頭象鼻烏觜魚腮石人撫掌呵呵笑寒山拾淂在天台石菴玿


十字街頭金鐸鳴蹇驢生菜恣膨脝狂翻筋斗盤山恠踢倒飯床臨濟驚隻眼未開真瞎漠兩頭俱打震威聲鎮人何必揭棺看會淂來時即去程野軒遵


先師會裏呈真處臨濟堂前喫菜時連此三回露栓索咄這臺盤乞兒徑山杲


草裏相逢兩赤眉交鋒一陣疾如飛東西旗號渾相似試問何人淂勝歸上方益


一箇驢鳴兩箇賊堪與諸方為軌則正賊草賊不湏論大施門開無壅塞徑山杲


賸噇生菜似頭驢臨濟堂前捉敗渠聳耳長鳴隨踢踏不知業債倩誰除天目禮


混俗和光用最難相逢正是兩風顛雖然大化無方所俗宮且不是僧官汾陽昭


機境相投是真入河漸漸見長人受屈遭他一頓棒元來不是好官人江陵柔


階頭放下刦初鈴相撲呼他馬使名五棒打來無雪處却言渠不是官行天目禮


要識真金湏入火再三煆煉見精麄上行買賣不饒讓好物從來價自殊海印信


相逢一瞎一麄生齋主渾家喪膽驚誰識二尊龍象駕毘盧頂上等閒行野軒遵


蘭羞供養不尋常兩度遭伊踢飯床緫似這般無禮漢將何因果利存亾上方益


掣顛掣狂普化張口吐舌臨濟共展大機大用漏泄祖師関捩南山鱉鼻添牙焦尾大蟲插翅南堂興


入海湏是崑崙得珠還他罔象飯牀兩次趯翻這漢是甚驢養典牛游


臨濟慣白拈普化慣掣顛一場好笑具後世作三玄別峯印


普化踢倒飯床臨濟大張其口放出踞地金毛驚得湏弥倒走通身是眼鑑不徹通身是口只隨後不隨後寶劒出厘風雷吼塗毒


騏驥駑駘辨者稀淺深毛色混同之若無伯樂垂精鑒千里追風不易騎海印信


風顛用盡到無餘一箇棺材八箇舁舁出鎮州城外去聽他木鐸自分踈北磵簡


撮得虗空作近隣便於北斗裏藏身這掠虗漢何多事猶把空棺誑後人東山源


梨荒老倒眼弥麻自救無療更持杈嶺南獵獠當時見一棒打殺這魔家洞山聡


秘魔巖下坐擎杈來者教伊識本家苦切為君都不薦失却真杈捉杈汾陽昭


把斷重津過者難擎杈湏信髑髏乾霍山到後知端的同死同生未足觀雪竇顯


叔姪相逢兩不猜到頭撫背似癡獃回首人生恠笑報云千里賺予來黃龍南


手把長杈坐要津乾坤誰是妄游人當時若遇英雄漢往往反成脚下塵佛印元


自誇獨握誅龍劒及遇真龍不柰何也似將軍空索戰無功徒枉動干戈海印信


祕魔杈子動家邦來往禪人被死降禪佛單刀直入處始知項羽到烏江崇勝珙


道淂無言杈下死霍山猛跳入懷中三千里外虗相賺更有何人透此宗夢菴信


杈下要分生死路霍山直透重関雖然賺我三千里瞎却眾生眼萬千訥堂思


崖之處無處插觜去却藥忌露當門齒杈下放身捨命箇裏如龍淂水三千里外賺吾來捋虎兮虎尾惠通旦


拈淂便用胡麻廝繳冷地看來知恩者少月林觀


急水灘頭把釣竿洪波洶湧暮江寒錦鱗也觧隨鈎上一吸滄溟徹底乾率菴琮


祕魔為法力求人特地擎杈據要津剛被霍山懷裏坐至今有理不能伸咦菴鑒


威風凜凜不容攀跳入懷中便觧顏不是酒腸寬似海爭知詩膽大如山雪菴瑾


信手揮來一一親祇林劒下絕煙塵太平曲調無人會孤負皇家定亂人心聞賁


無魔無我已降魔添淂時人眼裏花今日鏌鎁無用處也知賊不打貧家雪菴瑾


劒有魔益熾劒無魔自清只降魔全失照不知身是老魔精皖山凝


問路指路兩無差互彼此拍牛有放有収機鋒相觸針芥相投蕩蕩一條羅漢路大家把手去來休如菴用

