中華大藏經（中華書局版）數位版, No. 1720 禪宗頌古聯珠通集


歌聲繚繞哭聲悲笑殺槃山老古錐歷劫無明昬暗處一時頓覺發光輝文殊道


紅輪决定沈西去未委靈往那方得故鄉田地穩本來面目露堂堂人只在不曾亡率陀天上非人世湏知別有好商量佛燈珣


哀哀相應便承當畢竟魂靈往那方踊躍自然全體露始知徧界不曾藏海印信


未審魂靈往那方無棲泊處露堂堂水向石邊流出冷風從花裏過來香月林觀


紅輪决定沈西去未委魂靈往那方孝子盡情宣說了槃山無處可遮藏藏不得堪與人天為軌則遯菴演


忽聞幕下哭哀哀使天台對五臺風月一天今古在通身是口也難開誰菴演


薤歌聲咽些聲長聽得哀哀忽断腸依舊紅輪西畔沒大千無地著凄凉天目禮


薤露凄凉亦可憐白楊丹旐去翩翩哀哀聲裏無消息打著南邊動此邊北磵簡


紅輪决定沈西去未審魂靈往那方哭慟一聲無處避擡頭親見本爺娘無凖範


个事分明不覆藏頭頭物物自相當千言萬語無人會又逐流鶯過短墻南華昺


江邊送客上扁舟相對漁翁暗擲鈎一掣錦鱗隨手上遠山疊疊水悠悠妙峯善


三界無法何處求心白雲為盖流水作琴一曲兩曲無人會雨過夜塘秋水深雪竇顯


青青入座當軒竹黯黯遮門對面山更有一般堪羨處夜深流水響潺潺佛鑑懃


三界無法何處求心山容雨過松韻風吟橫眠倒臥無餘事一任莓苔滿地侵佛性泰


三界無法何處求心月明夜暗山高水深三界本因心所現無心三界自平沈本覺一


三界無法何處求心山花似錦綠葉成陰杜宇一聲歸去也獃郎猶自守園林塗毒


三界無法何處求心驚蛇入草飛鳥出林雨過山堂秋夜靜市聲終不到孤岑善權智


春眠不覺曉處處聞啼鳥夜來風雨聲花落知多少或菴骵


山舍無塵分外清石榴花發透簾明槐陰滿地日卓午夢覺流鶯時一聲掩室開


依依楊柳欲藏鴉社後東風捲落花理邀朋何處好山南山北看桑麻愚谷困


光非照境境非存光境俱忘復是痕百鳥不來春已老落花流水遶江村月堂昌


光非照境境非存光境俱忘復是痕滿地落花風掃依前流水遶孤村肯堂充


描不成畫不成臥龍長怖碧潭清擬心湊泊終難會達者應湏暗裏驚松源岳


山既孤峻遊人罕至玉既無瑕莫辨真偽死心新


地厚山高孰使然中藏巨璞不知年若人念念常如是堪作人間火裏蓮本覺一


山忘孤峻玉忘瑕到處仙源是我家堪笑葛洪曾未悟遠從勾漏問丹砂天目禮


盤山向上路何言罕見行人耳有穿口上著來無咬處方知千聖不能傳白雲端


不傳不然海口難宣湏頂上駕起鐵船徑山杲


千聖不傳到今日口上著來無等匹洞山脚太湖心行人路上空啾唧松源岳


師真醜拙不堪呈用身心笑殺人彼中莫覓頭意白鼻崑崙賀新正龍門遠


徹底冰壺無影像倒翻筋斗摸難成千峯雨歇黃梅後桂還從海上生雪菴瑾


清奇古恠娘生面妙筆丹青作麼施者廝十分傳得似依然畫虎只成狸寶葉源


馬駒一驢兒倒地大笑起來羊鳴犬吠野軒遵


一倒時堪大笑從前伎倆徒勞蛇頭却要重揩痒萬萬千千出一毫白雲端


水潦承機徹祖意馬駒一曉根源虛空撲落無閑地却向滄溟駕鐵船照覺捴


海上追奔天馬駒偶來騰露全軀百千妙義毫端現拊掌呵呵笑識渠旻古佛


筠管釀來應已熟不辞醉裏帽欹斜酴醾浪有幽香在是酒元來不是花菴樞


無量妙皆周匝旋乾轉坤為一合當陽橫按笑中刀猶欠頂門上一南岩勝


說道春來好狂風太放顛吹花隨水去翻却釣魚船雪菴瑾


趯去拳來乃是常如何得不見參商依公定奪無偏黨短自短長自長


此錯彼錯切忌拈却四海浪平百川潮落古風高十二門門門有路空蕭索非蕭索作者好求無病藥


章敬南泉路不殊明明道理話親踈多人不用磨金鏡漠自漢胡自胡指月迷津迷自指示君持錫却如無汾陽昭


顏色模却似真人前拈弄越光新及乎入火重烹試到了終歸是假銀保寧勇


如是不是去却藥忌擬犯封疆全軍失利杖頭突出古菱花舉世風流出當家圓悟勤


昨日出都門忽逢二商旅一指我南行一指我北去南行有官船過渡北去有車馬大路雖然南北不通途都在中華一國土佛鑒懃


振錫通風似章敬章敬無私驀頭釘其僧尋討到南泉深深一杓更酩酊般若柔


是與不是全彰妙義章敬南泉一場失利草堂清


是兩頭語未出泥水非兩頭語依前自死振錫卓然白日青天風力還他敗壞時漫天大網生光輝月堂昌


章敬道是南泉非逆水之波透者誰可憐个漠皮無血駕與青龍不解騎南堂興


是是放下南山真鼈鼻不是不是勒回千里追風驥終成敗壞可憐生塞断咽喉無出氣無出氣有巴鼻趙州東壁掛葫盧堪笑維摩談不二窮谷璉


妙轉之機掣電飛目前生殺交馳明珠自有明珠價休向籬邊彈雀兒木菴永


大悲正眼問來端互換之機仔細看會得不得亦瞞頇也似鮎魚上竹竿海印信


正眼英雄逢正眼勝劣短長徒用揀那吒現出本來身且非父母能生產覺海元


多年塞上只聞名今日陣前親見面疋馬單槍戰數場好是見機開一箭保寧勇


相逢狹路轉身難一陣交鋒瞬息間旗鼓縱橫渾莫辨試問何人得勝還普融平


胡赤赤胡珠走盤盤走珠狹路相逢誇好手兩邊雪刃血糢糊石田薰


賊隊相逢午夜時旗奪鼓討便宜驀然天曉重相見滿面羞慚各自歸別山智


逆順之機不易當大根良遂解思量若非久積同風事爭肯回頭見法王汾陽昭


禪林深邃乍遊盤鋤草関門豈易看莫謂老師渾不是得相謾處且相謾正覺逸


閉戶携鋤理最幽豁然大悟話元由從來學業空勞力始信黃河輥底流海印信


閉戶携鋤已太更來當面受糊塗光中自覺遭謾久方信無人共出家白雲端


韶石汾陽肯諾他便知回首逆風波不登麻谷玄関路十二本經休得麼照覺捴


平生心膽向人傾到此門中有幾人別後都城舊知己暖烟斜日又黃昏龍門遠


閉戶敲門向誰道遂公言下便知歸從前活計都拋下爭奈時人會者稀椘安方


尋言逐句謾多端只為從前被眼謾撒手便能歸故國暗思岐路幾多般丹霞淳


親到桃源景物幽一壺明月湛如秋反思洞口春殘日無數紅英逐水流成枯木


麻谷高聲問阿誰一言駟馬卒難追遂公打破精靈窟現出金毛師子兒真淨文


閉門入圃已周遮一喚回頭便到家良遂知時人不委海山空暎夕陽斜懶庵需


為人為徹咬著生鐵逆水之波虛空釘橛松源岳


諸人知處良遂知良遂知處人不知王維已死無人畫留得青山對落暉破菴先


閉戶復携鋤雲深路更迂湏知形影外肝膽向人輸虛堂愚


携鋤不顧便好回去誰人敢道是座主月坡明


五十笑他先百步何如騎馬勝騎牛不湏重較多和少歸到家山即便休虛堂愚


心不是佛智不是道舉得十分未敢相保携條柱杖閑行切忌回頭轉腦照堂一


心不是佛智不是道青山白雲落花芳草若是伶俐阿師終不回頭轉腦鼓山珪


雨散雲收後崔數十峯倚欄頻顧望回首與誰同徑山杲


太平時莭嵗豐登旅不賫粮戶不扄官路無人夜無月唱歌歸去恰三更開善謙


青山不青白雲不白針鋒太寬宇宙太窄寥寥獨坐有誰知流水花片飛浩浩風光人不會滿園春色鷓鴣啼妙峯善


昨日因過竹院西隣家稚子隔溪啼山寒水肅半黃落無數歸鴉卜棲虛堂愚


天晴日頭出雨下地上濕情都說了只信不及無門開


心不是佛智不是道飛鳥出林驚蛇入草無縫難尋討笑倒嵩山破竈墮南叟茙


鎮海明珠到處晶從來一顆自圓明仰山東寺曾遭索义手還將取次呈本覺一


善撫太阿鋏决無傷手阨慣編猛虎必有全身鎮海珠巧呈似離色離聲離名字旃檀林裏旃檀師子窟中吼師子圓悟勤


師子窟中師子兒逸羣遊翫海珠璣溈山呼索渾無竅有理難伸穿得奇南岩勝


無言可對口纔開已是和光吐出來東寺不知何意志深深一丈掘坑埋雲衲慶


終日論文不記年禪心淡泊契幽玄白雲繚繞青山在一法無私萬古傳大溈智


偃蹇蒼髯十萬本參差翠玉數千竿風敲月戶三秋冷雨打茅堂六月寒石溪月


一翻四大海一摑摑倒湏山撒手到家人不識鵲噪鴉鳴栢間黃龍南


百非四句都拈了敢問云何會此經却是虛空能講得熾然常說有誰本覺一


祖佛從來不為人衲僧今古競頭走明鏡當臺列象殊一一面南看北斗斗柄垂無處討拈得鼻孔失却口雪竇顯


涅槃老子順風吹囉哩哩囉爭得知隔嶺幾多人錯一時喚作鷓鴣詞白雲端


不會誰不會相逢且喫茶不尋雲水路爭得到僧家長靈卓


誰謂宗師有妙旨切切為人湏到底手按瑤琴徹曉彈其來不入聾人耳佛鑑懃


倒腹傾膓說向君不知何故尚沈吟而今便好猛提取付與世間無事人徑山杲


百丈南泉論古今龍生龍子老婆心若人要識二禪老綉出鴛鴦湏是針慈受深


鸞膠續断弦猊血化驢乳從來不為人今古佛祖箭既離絃無返回將欲奪之必固與語時默默時語人從陳州來却往許州去圓悟勤


常憐百丈觧開田令古行人手裏傳誰道舌頭曾不動五音六律太周旋白雲端


大由來不可陳休於言下覓踈親而令欲識大雄老金毛生得玉麒麟佛迹昱


開口說大後人莫容易百丈緫持門淡而還有味龍門遠


百丈開田說大義理事圓融無不梵音清徹十方聞草鋤鍬皆聳起末後雙拳再展開拖泥帶水為癡獃船流到岸五千里刻舟求劒徒悠哉佛泰


展開兩手當時說大義流通滿世間莫謂入荒田不揀而今到處草漫漫牧菴忠


大開田創祖基分明書契示傳持兒孫不肯遺先業乞食年年役路歧菴需


普請開田力已齊紛紛帶水又拖泥展開兩手人休問昨夜三更月落西此菴淨


百丈說大義全然沒巴鼻通身是水泥溺死在平地無際


鷄聲茅店月華明客夢沈迷尚未醒開得眼來天大曉髼頭垢面便奔程絕象鑒


十八佳人嫁未酬每憑媒妁善搜求一從嫁却潘郎後便觧人前不識羞竹屋簡


一虎三人見不同高低各自立宗風為伊途路不得力空過浮生一夢中


一物兩名也大奇三人那个可為師頂門未具金剛眼透出縱橫孰辨伊開先瑛


五五二十五大元是虎狗子與猫兒豈可同時語夜閉門早開戶湏信利牙爪可怖家家門首透長安是舉子朝天路佛鑒懃


張弓架箭喚君回不省宗師特意來个个隨迷醉走句中認影影難開三平猶未全提得霹靂雷聲遍九垓汾陽昭


三十年來事一弓一弓弓擬定寰中寧知半聖雖投欵納牽羊信不通正覺逸


架箭張弓用得深平生猶喜中紅心後來半个人雖得猛火方成百鍊金佛印元


張弓架箭豈徒然中的雖多命不全半聖投機無別意功高何必畫凌烟佛慧泉


張弓架箭三十年射得三平半不全爭似萬人齊指處斜陽一鴈落秋天佛國白


三十年來握箭弓三平纔到擘開胷半个聖人今日得大顛絃外幾時逢崇勝珙


古有石鞏師架弓箭而坐如斯三十年知音無一个三平中的去父子相投和子細返思量元伊是箭垜法燈欽


解擘當胷箭因何只半人為從途路曉所以不全身灌州靈岩安


認得斑斑急上弦吼風一鏃去驚天近前子細來觀覷誰把藍田石射穿心聞賁


張弓架箭幾何年接得三平機不全若使當時能羿射免教落莭向弓弦水菴一


鼓唇拍手口嗚直引來人辨正邪千萬往來都不薦仰山纔見便同家汾陽昭


曹溪脫印傳來錯章敬師承受處麄將謂胡天下赤元來更有赤胡正覺逸


仰山善問中邑善應覆去翻來拍拍是令慈受深


六窓一一喚獼猴睡者如何解應酬只與加鞭令省悟當時中邑謾悠悠本覺一


凍眠雪屋夜摧頹窈窕籬門夜不開寒槁園林看變態春風吹起律筒灰天童覺


人人有个老獼猴暮四朝三卒未休喚著便能知落處八花磚上輥金毬慈受深


一室虛涵對六窓獼猴留在更無雙忘懷絕慮獼猴死一國安寧六國降南堂興


一室蕭然六窓廓尓中邑仰山自作自起拈弄一个猢猻作出千般舉止浣盆浣盆栽識得皖山凝


面壁堆危引客過問誰那更問如何道尋常已成多事檢點儂家事更多西岩惠


王令威嚴誰敢擬纖毫纔動鐵輪隨時人只見錐頭利幾人能見利頭錐菴需


因地而倒因地起離地求起無是理不離所問語雖親認著依前還不是枯禪鏡


說理談真面紫宸鵞湖大枉勞神由來佛性難名邈爭似君王默契親天目禮


空中一點是个什麼直饒講無限經論其奈不識者行貨雖然價重湏彌也被君王識破尼閑林英


正令威嚴断不容星移斗轉覓無蹤將軍勒起當頭馬殺氣紛紛袞黑風獃堂定


平地安身未肯休花陰柳逐時流放教滿肚無閒氣始信渠儂得自由慈受深


三角對酬禾豆粟龍宮海藏難收錄空門曾問踈山僧便道如今粥飯足大洪遂


人來面壁坐顒顒不話多端說異同親切不教心外覓免將明暗謼盲聾秋霜博地生寒暑魯祖垂慈不用功汾陽昭


老倒禪門傳魯祖見僧面壁親垂个中若是丈夫兒剔起眉毛便回去佛印元


魯祖三昧最省力才見僧來便面壁若是同心達道者不在揚眉便相悉梁山冀


祖師面壁播諸方無限禪人謾度量無事晚來江上立數株寒栢倚斜陽琅琊覺


坐断千山與萬山勸人除却是非難池陽近日無消息果中當年不自觀翠岩真


面壁咸言上上機衲僧到此擬何之直饒截断千江水也落宗門第二槌海印信


魯祖孤風振四維僧來面壁少人知南泉提起驢年事且道如今是甚時白雲端


魯祖當年不用功逢僧面壁顯家風若遇上乘同道者請續此一句黃龍新堪笑池陽老古錐僧來靣壁擬何為大都端正人男女清淨不勞紅粉施草堂清


雖然不是作家好惡他家自識喫拳還似打人面赤不如語直黃龍震


魯祖山前古路通熈微一逕沒西東杜聲裏春光老零落桃花藉地紅普融平


無絃不彈有曲誰聽匏土革木宮商自正寥寥千古少林人也道九年傳此令佛心才


池陽何處得捫摸後代商量涉異途古人剛地成多事試問如今會也無龍門遠


虎徑龍泉遶行岩鳳棲霜倚鶴和杉誰人會得宗師意紐轉乾坤好不剋符道者


魯祖見僧面壁此理何妨徑直時人更莫斟量秪者不勞心力中間或聞一類強言正是相為非唯謗他古人亦乃困於上智會得祖師現前不會也難迯避永明壽


南泉黑豆未生時喃喃終至洩天機休向未生前曉悟日出東方月落西藥山昱


池陽面壁許誰知萬古孤峯對落暉纔見攢眉便回去早知不是丈夫兒菴需


魯祖逢人面壁老大慵追隨後之徒罔測一向打瓦鑽龜水菴一


葉落江頭一望長幾莖喬木倚斜陽曾經巴峽猿啼處鐵作心肝也断腸簡堂機


背前靣後揚家醜揭地洪音師子吼分付仙陀知不知法身午夜藏北斗足菴鑒


家財喪盡沒絲毫秪个一身猶恨多却向池陽最深處殺人空手不持刀石菴玿


無目仙人揣骨頭暗中摸索認王侯價高畢竟無人買冷却构欄懡休雪菴瑾


日暖佳人刺綉遲紫荊枝上囀黃鸝欲知無限傷春意盡在停針不語時南叟茂


人來面壁成何事爭淂心開見本源空刼已前諸佛子話頭不舉自然圓橫川珙


得因失有是在非邊根源未断枝相連不言言口何在轉得身來難下載一帆風過洞湖對靣湏知已違背月堂昌


如何是佛更莫別求相隨來也四大部洲月林觀


就身打刼壯吾曹喚得賢侯智眼高忿色不知何處去珠回玉轉透雲袍南岩勝


石頭路險人難到到者方知滑似苔兩度三回雖蹋倒滿身泥水又歸來虛堂愚


唱徹黃金縷重吹紫玉簫倚樓人不見風過頭搖


南泉特地指瓶隱峯便來瀉水兩人自不識羞掘地深埋自己照堂一


南泉不指淨瓶隱峯何曾瀉水從教打瓦鑽龜佛法不在這裏鼓山珪


眼中無翳休挑刮鏡上無塵不用磨信脚出門行大路橫擔拄杖唱山歌徑山杲


從頭數到一二三倒數却成三二一直饒善會大衍筭掐指巡文數不出中菴空


常念觀音力伏猛獸道眼通明萬緣何有良哉大士時時垂手念茲在茲安樂長壽龍門遠


新羅渤海竺乾此土月白風清三界獨步對境無心馴菴有虎忽然提起數珠時誰識當陽苐一機奇奇敵勝還他師子兒南堂興


烏臼分明捧有眼這僧直是眼無筋假饒打著百千个切莫將伊掛齒唇照堂一


赤身挨白刃死中還得活一箭自迷踪萬車齊喪轍鼓山珪


烈焰不容蚊蜹泊大海那堪宿死屍任是三頭并六臂望風無不竪降旗徑山杲


鏌鎁在握當堂坐擬欲衝前便喪軀縱使機鋒如電拂到頭未免病棲蘆菴需


呼即易遣即難互換機鋒子細看刼石固來猶可壞滄溟深處立湏乾烏臼老烏臼老幾何般與他杓柄太無端雪竇顯


相見不虛圖分明付與渠汝醉我扶起我倒汝相扶交互為賔主相將入帝都高歌大笑九衢裏天上人間我唯尓佛性泰


石臼發脚太遲馬祖開口太早十字街頭要錢湏是打他栲栳月堂昌


貪觀天上月失却手中橈石臼山下路歸計轉迢遙覿靣光輝日拍手笑吾曹且道笑他个什麼為人不得力佛燈珣


喪自家寶何湏問外塵萬緣俱照破方見本來人塗毒


甎子來瓦子擲拳頭來脚尖趯子細點撿一場狼籍先賢為榜樣今人為法則莫學相似禪青天轟霹靂个中若是惺惺漢餿飯殘羹誰肯喫咄大圓智


起模畫樣弄精拂迹除蹤更見人行到水窮山處滿天雲散月華明瞎堂遠


十九條平路終無一局同欲分先後手側目辨來踪正覺顯


各呈見解互逞機鋒石火莫及電光罔通拋下柱杖而立不同草草拈起柱杖便行亦豈匆匆者裏著得隻眼許親見龐公石溪月


一對鐵槌如綿團一雙烏鴉如白鶴忽然狹路相逢不免將錯就錯佛鑑懃


幾年錯謂將心講誰信虛空講似流驀喚回頭方瞥地西山一去絕蹤由本覺一


馬師瞎却亮師眼一入西山更不返我有三十二藤條寄與山中這檐板東山空


昨夜月初明柴門猶未閉猫兒捉老鼠引得狗兒吠菴樞


却是虛空解講經驢鳴犬吠一般聲郡樓昨夜鼕鼕鼓不是知音不解白楊順


弓絃難結鴛鴦紐御道那栽栗蓬堪笑香嚴饒舌老今年猶勝去年窮正堂辯


却是虛空講得經雨花狼藉曉風清賺人深入西山後多少闍又錯聽閑極雲


白雲影裏笑呵呵兩手持來付與他若是金毛師子子三千里外見譊訛雪竇顯


拳中十指展縮自由菩薩喫飯莫笑金牛有意氣時添意氣不風流處也風流地藏恩


金牛作舞也奇哉撫掌相招喫飯來若謂因齋成慶讚都盧笑殺老黃梅佛國白


菩薩子喫飯來一喚令人眼豁開却憶上方曾打鼓親持鐵鉢詣天台長靈卓


長連床上狐屎尿三聖堂前狗吠春跳出金牛窠窟子月明照見夜行人佛眼遠


襴衫席積塵埃柳巷花衢去復來拈得舊時氊拍板逢人偏愛舞三臺佛心才


絲來線去分明過與若不相諳如何驗取因齋慶讚和泥土蹈襲只言呈作舞野狐精七星利劒血長鯨圓悟勤


堂前事事已辦只欠開口喫飯一飽能忘百飢說甚因齋慶讚識得當靣主人翁眉毛决定遮雙眼佛鑑懃


鐘鼓聲聲已喚齋堂前作舞老公家雖然一鉢充飢困不覺牙生滿口沙菴樞


鴆鳥落溪魚鼈死毒龍行徑草菜枯坐中若有江南客休向人前唱鷓鴣簡堂機


作舞金牛錯用心喚人喫飯笑忻忻黃金自有黃金價何必和沙賣與人天目禮


未舉橐子已前衲僧難為下觜識得這个靈苗不向黃泉作鬼不作鬼何准擬一拳拳倒黃鶴樓一踢踢翻大海水南堂興


七椀清風生兩腋一回舉著便惺惺相逢不用輕相揖湏要當頭道姓名正覺顯


蹉過處甚分明無耳僧人子細但得白雲消散夕陽斜照數峯青佛鑑懃


不落青黃道取好互為賓主也大難重眾僧便下去後回相見作何顏大圓智


膠投漆水和乳一卷一舒全賓全主誰言不落青黃就中要人道取誰道取分付鑊湯熟蒸爛煮佛泰


初見石頭久事慢阿師老耄龐公鮮徤一頂幞頭機鋒互換大笑呵呵風和日暖正覺顯


相逢相識謾相邀碧水溪深隔断橋無限說辞殊不急扄門戶更徒勞保寧勇


二老機関誰共委幞頭捋下髮髼鬆山深不記來時路彷彿猿啼碧澗中菴樞


二八佳人巧畫眉穿簾入戶意如癡空勞笑語相調戲白髮山翁肯采伊寶葉源


衲子懷中寶文星袖裏珠夫子步亦步夫子趨亦趨　又則川善唱居士能舞雲既從龍風亦從虎師子頻呻象王回顧北斗藏身月宮趂兔破草鞋不移寸步　樂行不如苦住富客不如貧王趍前退後說來端舞袖高歌却回去正覺顯


請問吾師皆打地問處雖殊理不殊古人總在斯門入早是慈悲曲為渠般若柔


紫府山前真正事柱杖常擎在手中南北問津無限眾唯將打地報盲聾汾陽昭


棒棒打着地始信無虛棄秪見鑿頭方失却錐頭利慈受深


端坐似無為逢人却打地嚇得虛空神走入波斯鼻福州寶壽樂


從來父子不相離石女何勞更問伊昨夜寒嵓無影木白雲深處露橫枝丹霞淳


椑臥起道吾盖覆一喝當頭掀翻路布圓悟勤


相逢不相避个裏聊遊戲喝一喝反天覆地大圓智


檐東過西移前作後馬首千差佛面百醜月堂昌


作家相見別無道理彼既搖頭此亦搖尾頭尾相應湏存終始多少杜撰禪和一向撥波求水佛鑒懃


樓前巧燕雙雙語林上嬌鶯對對飛因看古人無義語等閑又得一聯詩佛鑒懃


兩陣交鋒笑似嗔雙眉倒車眼生筋溪山雲月誰為侶南北東西絕近鄰瞎堂遠


掌內摩尼曾不顧誰能護惜娘生袴浮盃不會老婆禪直至如今遭點污徑山杲三


電光石火尚猶遲伎死禪和那得知轉面回頭擬尋討夕陽已過綠梢西眼光爍破四天下婆子拳頭無縫當機覿面事如何猛虎脊梁誰觧跨


動絃別曲葉落知秋擬議不來休休休休中菴空


行婆能擊塗毒鼓遠近聞之皆膽怖唯有南泉與趙州同死同生殊不顧阿呵呵伎死禪和不奈何佛泰


年少行藏獨倚樓一家女子百家求只因不入浮盃綱對鏡看看白頭笑翁堪


泥牛入海無消息天上人間何處覓謂言春去秋復來步步乘騎得渠力保寧勇


撥草瞻風海上遊海山深處葉隨流相將行到水窮處果見厖眉老比丘這比丘冷啾啾清風為線明月為鈎一合乾坤作釣舟孤峯絕頂垂綸坐不風流處也風流南堂興


眼目高低鼻孔橫淺深輕重不多爭蚊虻蠆上挨肩入鸑鷟牙根借路行便把長河攪酥酪敢將粟柄作禾莖隱山未是潛身處出沒任他烏兔更瞎堂遠


一口吸西江水萬古千令無一滴要知儻理不儻親馬祖可惜口門窄白雲端


風吹日炙露屍骸泣問仙人覔地埋忍俊不禁多口老陰陽無處可安排保寧勇


吸西江向汝道馬師家風不草草截流一掉破烟寒天水同秋清渺渺天童覺


一口吸西江水洛陽牡丹新吐蘂簸土楊塵勿處尋擡眸撞着自家底五祖演


一口吸盡西江水道頭便合自知尾可憐龐老馬大師相逢對面千萬里佛鑑懃


一口吸西江水大師也是不得已偶被龐公借問來力道得只如此文殊道


借問乾坤獨步人全提分付太言親西江吸無滴誰解喉門鎖要津石門易


一口吸西江水鷓鴣啼在深花裏自有知音笑點頭其來不入聾人耳寶峯照


一口吸西江水領上桃花香撲鼻枝枝葉葉含春也是因我得禮高菴悟


大海波濤闊小人方寸深海枯終見底人死不知心鼓山珪


一口吸西江通身不隱藏聖凡不到處頂上放祥光椘安方


一口吸西江栗殺老龐當陽若也吞得管取海內無雙圓悟勤


一口吸西江水滴不留洪浪起駒兒自是不尋常嘶風弄影斜陽裏白楊順


一口吸西江馬駒殺老龐不用燒錢引鬼自然安貼家邦尼無著総


吸西江今古無雙及第歸也本身妵龐典牛游


龐公孰謂問頭親馬祖言猶泥齒唇吸西江禁不住嶮崖句裏笑翻身水菴一


一口吸西江水碓觜生花猶未已葉葉枝枝垂雨露湏藏在針鋒裏大禪明


一口吸西江水龐老不曾明自己爛醉如泥膽似天鞏縣茶瓶三隻觜松源岳


密呾哩狐密咀哩智開口動舌是甚滋味莫癡簡堂機


西江一吸了無餘突出堂堂大丈夫道世間胡赤誰知更有赤胡密菴傑


秤鎚搦出油閑言長語休腰纏十萬貫騎鶴上揚州堂仁


淨躶躶赤灑湎沒可把喏可知禮也退菴休


一口吸西江水千手大悲提不起碓觜生花春畫長狸奴白牯皆歡喜普菴玉


一著高一著一步闊一步馬駒殺人住住住住住枯禪鏡


因七見一見一忘七月在中央天無四壁十方虛空掃踪滅跡通身是口說不出青黃碧綠乱搽抹嗄南堂興


因七見一尋踪訪跡見一忘七青天白日苐二句中因得吉掛劒虛堂歸去來忠之言難可失哀哀哀方菴顯


一出一入徐行欵步庠序威儀風流俏措互換誰分僧俗禮於茲富足正覺逸


丹霞與龐公終日用神通是處游歷全身遍界中千峯勢到岳邊止萬流歸海上融大圓智


燒木佛老有甚心肝賣笟籬翁家破人殘相追相逐相激相歡難難倚天長劒兮射斗光寒攪海蒼龍不觸波瀾看看家家有路透長安南堂興


丹霞初訪龐公日覿面分明竟不言堅拂只因無外物拈搥何別有天然回頭患啞真兼實拂袖如聾外復玄欲得會師相見處石人行處笑喧喧般若柔


古人覿面機相見無可道堅拂有丹霞拈槌是龐老龜毛逐語斜兔角隨意倒患啞仍患聾分明好更好汾陽昭


動絃別曲葉落知秋聾畜槌拂彼此相酬有意氣時添意氣不風流處也風流塗毒


掛角羚羊亡氣息倚天長劒用無痕纖波不動寒蟾影無限魚龍暗吐吞正覺顯


雪團打雪團打龐老機關沒可把天上人間不自知眼裏耳裏絕瀟洒瀟洒絕碧眼胡僧難辨別


龐公全提滴水滴凍藥山闍兩眼定動機不發時一場困夢本自天真阿誰觧用真淨文


全禪相送龐公正值滿天雪下片片不落別處可憐有口如啞直饒握得成團鷂過新羅去也解道前路善為免得東打西打也大奇三年留客住莫待去時飢上方益


三尺寒光射斗牛鏌鎁提處鬼神愁蠻夷不識將軍令誤入重圍血頸流冶父川禪師


頭上漫漫脚下漫漫拄定即易瞥轉還難金剛寶劒逼人寒不墮機鋒句外看石溪月


落在雪裏不犯脚手釘觜鐵舌也難下口揮掌雪團劈面來打着金剛腦背後


収拾山雲海月情團欒鼻直眼眉橫龜毛拂子兔角杖敲得虛空嚗嚗聲石溪月


春至花開秋後葉落父子團欒識甚好惡枯禪鏡


不說是不說非楊眉瞬目奸裏放痴父慈子孝無他事渾家一味討便宜尼閑林英


男兒墯女無良多口翁翁快口娘討便宜不知足何曾有个會無生閑極雲


幞頭塵土靴襴破選佛塲中無兩个若道心空及第歸頂上一槌難放過佛慧泉


風月山川共一家誰來語下定龍蛇太白不曾登便殿筆頭昨夜自生花心聞賁


喪盡生涯賣笟籬白拈火裏討便宜看來伎倆只如此也道心空及第歸佛照光


口子喃喃畧不休把却笟籬做火遊有个女兒不肯嫁他年定作老丫頭菴樞


冤家復冤家面面咸相覩品弄沒絃琴清聲播千古息菴觀


鬢角堆雲美態嬌笟籬數柄杖頭挑入廛寧可無人問撞着行家定不饒圓照本


爺將活計沈江水累如街賣笟籬不是家貧連子苦此心能有幾人知無際


父既心空及第歸女兒依樣畫蛾眉一家只了一家事那得閑錢買笟籬


憐兒不覺笑嗄嗄却於中路碾泥沙黃龍老漢當時見一棒打殺者冤家黃龍南


居士倒地靈照扶起乞兒技倆討甚巴鼻應菴華


孝順藏五逆人前醜莫遮今生親骨肉夙世惡冤家南叟茂


龐公倒地靈照扶起至今幾百年清風猶未已猶未已東海鯉魚千尺觜巳菴深


萬里無雲銀漢橫大方玄路等閑行阿爺智量世希有女子圓光頂生或菴骵


龐老家聲千古在說難說易互相酬就中靈照較些子祖意分明百草頭成首座


家有全棚樂新翻調不同分明恨離別却是喜相逢西岩惠


一櫚戲舞渾家樂鼓樂喧天恣攛掇戲衫卸下許誰知無端笑倒黃番綽北海心


欲識窮源處何人為指迷夕陽鷄犬外桃李自成谿虛堂愚


龐婆移轉髻邊梳一叚風流舉世無萬事但將公道断維那不用筆頭書慈受深


維那對眾要宣揚返被婆婆笑一塲挈轉牙梳重註脚相逢猶更錯商量獃堂定

