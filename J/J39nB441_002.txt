嘉興大藏經（新文豐版）數位版, No. B441 萬峰童真禪師語錄


從一毛端上突出金剛圈倒騎雲中獸還我未生前手中如意得自在剎剎塵塵午夜天


千山與萬山都在腳板底一缽與一杖多嗔而少喜倩我來題讚萼開於碓嘴咦從此播揚於諸方百眾人前喚不起


西天既無此土安有別井離鄉枉自生受梁王殿上納敗一場少室門中罕見知有一瓢一履在人前面皮曾有幾多厚木禪千萬莫學伊學伊和你一下醜咦日月逝兮且頻頻猴愁樓兮狗走


古藤摵碎楊萼夢疾栗空山水霞凍赤腳撐開去路行野調無絃再三弄趙家畫譜古今騰韓幹道子孰焉勝幹唯畫馬無他說道子傳神亦可矜豈如此卷光芒久情怡意暢猶相守厥工靜悍毛髮寒冷焰驅馳煙波走二八阿羅去就輕停停滄海夜空沉普陀嵒下尋高士碧浪堆前問故津曾索龍眠繪煙下於今趙氏猶堪把精微浩豁臨天人欲使空生遙讚野金沙有叟李龍君軒昂大坐遠囂氛相逢尚不言祖意何暇去補南天雲


本來無病亦無此想見聞覺知如拳與掌手本自然拳掌各偏咄哉神農起病之源百艸纔嘗平者自顛況復藥王而為先導證味圓通能用能照萬世儀型當明而妙智藥療心世藥療身維心與身瓶盂一金智之與世二義儼存我以正眼觀此法門如箭中的如水合冰掌拳之義事合如此非即非離乃疆乃理卓彼太虛風動塵起稽首藥王如是而已


曠百世而上視億代以下無釋迦無彌勒雲興霞蔚海湧波飛星移霧馳至我師翁我師翁起十四隆之道鏗鏗其揚玉玉其彰如雷如霆浩浩汗汗小子所以弗敢拜首伸辭鳴鐘伐鼓者為其道大而不能覆藏也


巴勒不死宣杲未亡二千年不揚之化日而月之七百歲未整之綱大啟廟廊雷發濤立玉振金聲海宇之人欲模形而無路豈後生小子能摸索其鬚龐老師宿德跂之斗絕電光石火追之未嘗夫是之謂岷江古佛安不為之燒香散萼時時日日日日時時勤勤供養


碎臨濟金剛寶劍大振西川斷雙徑攪地之龍稱雄法海德嶠之手雪峰之口一條竹篦活如蛇兩樹孤眉絕如斗如斗絕似青萍凜凜高風淡淡微痕我今讚禮稽首要問渠是何人良久云果然慶忠老人之嫡子即是長龍至善之法兄


謂公是大闡提人卻又輪珠在掌謂公是善演法人卻又離言說相且喜一段胸懷到處隨緣放曠袈裟杖缽依身梵貝香萼是傍更有一著過人處要你自裁自量


維摩再世龐老重來佛祖至道豈偶然哉雖居聲色不墮塵埃大火聚中優缽華開示無言說其猶春雷惟道人陳好肉作災湘水悠悠湘山崖崖不憚艱險千里持來智子啟予拜首庭階彭君久親卻不是纔俯祈讚詠福彼孫孩子方晏坐出緣生海安詳而起指顧蒼苔命管城君想像音偕是耶非耶且掛高齋乳成酥酪金置瓶釵要識彭君清風下載


柔順利貞坤道儀型冰清玉粒如木舍熏佐相夫子女中之英持家治業率先以身幽閒鎮靜閭巷皆欽易言舍章君子所尊宜爾子孫螽斯衍慶吾聞先聖降跡人倫或為帝女或現王臣終不自言蠱惑生民唯除命終陰有遺音彭氏道人皈予多春字曰總持諱曰德聞龐家之婦氏之母為厭五濁樂斯淨土幻海波清月臨當戶


何處飛來雙羽輕霜天月下一聲聲分明夢在蘆萼裏只為饑虛到鳳城


爇南天之木話東海之濱計算在驢年前後收效於空外垂輪伐毛洗髓鏤臀斲筋以為龍驤雲聚虎嘯風生大似鎮州出曹門如說如行無一法為天下式而欲步夫古之後塵其人其人慚惶積得三兩村


我未見其表求予為之讚望空而啟告非謗即成訕想像古儀容依稀舊公案春至百華香雨過千峰淡惟有過量人達此無邊岸證成無作心非秦亦非漢奕禪持此歸展向虛堂畔


青州衫子搆未得何處披來拜祖翁趙州老人好解事到處逢渠撞木鐘我做沙彌領略時科頭負痛有誰知頻年喫盡辛酸苦畫餅不能療朝饑是時乃謂豈如此丈夫窮源須到底放下雲頭與麼參不扣他人扣自己忽然摸得現前句有口難為對君訴潦倒白雲屋數間買絲閒過青楓渡從頭細算茶鹽錢撿點環溪幾樹煙一歸何處處何說夜行船載明月圓趙州老趙州老別處討鎮海明珠不在南無端傾出一栲栳


江水重添百尺波贈君圖畫又奚何我庵恰在晴川岸兩地風光未較多秪有尋常一段事與君話說非關戲勿耽靜妙與空沉天外出頭非所思龐老曾參馬簸禪西江吸盡又涓涓而今露滴依然在浸殺渠儂鼻孔酸蓋天蓋地如何說胸次突然自天則言前薦取已天涯句後承之爭見得到此如何為君壽聊通一線非虛謬黃鶴樓在江之南大別峰從漢水右


鑿穿鼻孔娘生路薦得渠儂第二句牢把肝腸反覆看虛簷漏壁清光吐春雨夜來水國分舊履如舟信不聞是日天明經磉下未全之器那堪文小窗故硯偏知有動予書笈呵雙手細展楊岐屋裏情光芒何患肘生柳袁州小院古名庭錯落珠珍冷袖馨來日上堂嗟漫項令人空自想先靈破陋由來莫可把飛光散玉無冬夏只為頂門一線天室內從他飛野馬


歸根聞道葉非遙強展雲箋雨淚拋薄幸法門何太苦千筋擔子倩誰挑


奉命持衣到楚天為予缽袋尚悠然岷山萬里空長在淚落晴江冷逝川


力荷宗綱二十年慣拈白刃示參玄晚來更有堪傳處赤腳捎空上錦川尚臨終偈有赤腳上西川之句


憶昔同參老慶忠每成荒句羨予工牛山竟夜松風亂殿閣今惟冷畫中


偶憶當初譚笑裏先師強健送行時野田淡晚蒼煙外留得空亭翠幾枝


胡波清霽曉江開幾度傾思想舊懷門戶潑天何日啟援毫空把淚珠來


屋角江聲送遠汀過窗斜月影初停夜來小鼠窺禪室半匣寒光映膽瓶


半載閒雲半載空老漁無意理衰篷凄涼煙雨湘江岸絲網徐垂綠水中


幾年活計在江湖秋雨蘆林對遠浦聞道維揚風色好卻乘煙棹下三吳


棹尾漁童小樣身未通水性向人詢疑他懷老離丹翠想見青絲破晚春


荒艸無情是幾秋南湖初月漾江流歸帆倒影疏星外誰道飛槎犯斗牛


前年偈語多寥落此日談心味覺深石塌無錢可堪供暮雲催鳥出高林


桃李晴陰缺一圍遺來山市想非衣當年愧殺祗圍事此日何妨回竹扉


畢竟喚作甚麼肝膽一時盡露直饒伶俐衲僧到此猶較百步


畢竟喚作甚麼初三初四初五拈來色色現成何用禾山打鼓


畢竟喚作甚麼擬議知君不是蓋天蓋地一著不比尋常小事


畢竟喚作甚麼非龍非神非鬼咨爾參玄上人何妨直下薦取


畢竟喚作甚麼一齊為你說了現前不假思惟何用南詢諸老


畢竟喚作甚麼當人切須仔細照顧頭上霹靂撒手懸巖在此


平生尊貴忽然墮莫是羅入命宮南北東西無著處是誰收在一塵中


削竹為杖刳木為瓢蹈襲春衢以歌以調趙州驢腳過橋斷橋風吹古道不消不消


古道無已窮之無底問水尋山彷彿千里千里持來捨事就理哀今之人如是而已


蹈古驅今料水打碓多少癡兒隨行逐隊費艸鞋心把春風碎退一取三裂機而對


世事如也都莫可把朝東暮西驟馳乎下不知明鏡為君傾瀉咨爾禪流無從打瓦


冷壁挨將九箇春剛纔東到又西行宋雲蔥嶺相逢日無限癡腸徹底傾


大唐國裏何消說不道無禪是沒師沙場自古無人到總為腥風遠嶠迷


蚯蚓驀過東海水大藏小藏拔不起活計生涯說現成現成何必來問你


一口吹殘燭影滅師長恩愈海樣深溈山老大無人相為爾全拋一片心


堂上高呼末後句雪峰飯裏有生氣山頭老漢空缽回莫把從前當小事


山店上機緣熟打轉當年七尺身須知更有超宗句庵內誰分庵外人


靈樹口邊已漏洩入門枉把關兒裂神光腦後再添椎抖擻屎腸為你說


機裏呈機爭見得新磨大斧霜華色小搆精廬山之傍杖子橫吞潭底月


好怪兒郎不識羞纔開鋪面擬來求罰錢擯打無餘說總要渠儂得自由


化米方歸尋化炭緣疏纔交堂裏換須知老漢有肝髑者盆頭光爛爛


於一切境郭遍塵沙了彼世間夢幻空華


精麤隨分母妄貪著念彼落迦安然自樂


萬事隨緣勿生貪著念髻中珠忍把錯落


順逆之境不可計憶正眼觀來空萼問蒂


本無活計安有倒想清淨界中勿使遮障


寂滅性海隨汝啗啄擬欲求之千錯萬錯


一念不起其病尤深大火聚中拾取一莖


稱性之印豈用思惟迅雷不及電火難追


拈一莖艸切勿顧佇那吒喪威作者罔措


神符密印那怕爛著示與非人不如燒卻


海印停涵四面時玉光遙向盞中施無根樹裏勤栽植照耀人天不可思


樹雲深鎖夜珠寒海湧金蟆萬姓歡不是如來親指示幾年幽壤盡迷漫


重重玉蕊出龍脣漏出些兒越樣新莫是心萼時一粲枝枝勇出少林春


大光明藏絕羅籠照徹音雷劫外空今日拈來堪一笑通身遍體自玲瓏


戒珠圓淨逼天涯錦縫重重秋故家回首遠山蒼綠隱夕陽西射晚峰斜


眉宇豁開鴻陣外海山依舊畫圖新勞勞亭畔敲春雪誰聆清商向紫宸


躍冶精金非瑣碎前箭猶輕後箭深毛錐子上翻身轉箇是出頭天外人


叩予安身立命處波吒無間一悠哉不是等閒相誑惑老僧曾向此間來


寶明妙性不離塵勞瞻之仰之惟此最高


水月空華無在不在如是修持六賊自敗


塵勞之儔為如來種左右逢原隨機變動


其流既清其源必長方知海印只在尋常


坐臥去來惟憑空慧達本還源不須理會


無上寶印照耀兩間惟在力修莫作等閒


雲廓天際海浪澄波無邊剎境不離愛河


如月之恒如日之昇迥超群象爍彼太法


一塵翳天一芥墜地慧力難思是真實義


伸手摸著舉步踏著日用尋常惟汝自樂


太阿冷處逼人寒潦倒嵒頭把事探若向三年尋活計白雲依舊覆青山


不向劫空求寸地那容栖泊未生時夜來得箇楊州夢騎鶴腰錢過隴西


纔涉言思已不堪擬裝珍御好羞慚林稍未見羚羊術和煙摧折玉闌干


諸佛眾生水上波四海參尋會也麼只因病入膏肓甚空令歲月易蹉跎


爍然全無縫從教海岳昏打破秦時鏡內外絕疏親


扷去眼中屑抽來腦後箭不動一絲頭請觀舊時面


出頭天外去何處是爾家面前三畝地只合種桑麻


第一要迥絕威音兆四面沒遮攔無容通鳥道


第二要無人踏得到唯有謝三郎撥轉蘆灣棹


第三要華亭剛罷釣一橈落水中拈了膱脂帽


先照後用電掣雷轟只知驟雨不見游龍


先用後照孫臏減灶事在臨時無容作造


照用司時作者須知思量擬議便落今時


照用不同南北西東隨處作主遇緣即宗


金剛王劍無容擬議擬犯其鋒伏屍萬里


踞地獅子其風凜冽不動纖塵諸聖腦裂


探竿影艸不遲不早大用現前紅日杲杲


不作喝用何曾定動趁得老鼠打破油瓮

