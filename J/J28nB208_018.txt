嘉興大藏經（新文豐版）數位版, No. B208 古雪哲禪師語錄


舊洞新開傍翠岑。廓然獨見亮公心。煙霞坐臥遺諠寂。日月聲名自古今。白石猶標無縫塔。寒泉時奏沒絃琴。半千年外風流在。未審何人和此音。


石門深鎖石浮屠。落落遺蹤羨馬駒。姓字昔曾揚竺國。兒孫今已遍寰區。艸青古徑憑誰薙。月冷虛堂祇自娛。三拜起來長太息。何時再振舊規模。


古寺殘燈冷翠微。是誰重剔見餘煇。象龍喜聽槌初白。猿鶴愁看錫又飛。碧岫暖雲眠五老。寒潭孤月照雙磯。晨鐘未許驚遙夢。我欲登匡扣竹扉。


說玅談玄數似麻。頹綱委地轉堪嗟。泐潭幸自清如鏡。何事於中亂撒沙。


三回上白法。兩度躡珠峰。畢竟緣何事。歧路自憧憧。四月五月天正熱。腰包又卷忙忙別。且將白紙覓伽陀。誰知此道離言說。君不見。倔彊克賓曾法戰。饡飯罰來趁出院。頂門不具超方眼。臨機未免隨情轉。一機相契萬機休。山川何必都遊遍。風前透得觸背關。千里萬里長相見。


窗外煙收見遠峰。如旒如髻兩三重。地幽易使紅塵隔。苔老難將古路封。玉帶未蒙君子擲。禪關先許道人從。何時吸竭西江水。握手同論不二宗。


枝頭蜀魄一聲聲。百里春山送又迎。拈得泐潭潭上月。直教千古照人清。


搘策原非為避炎。故交今臥五峰鑯。山分兩國人猶舊。水隔千谿路欲淹。楓葉乍驚秋色老。木樨初綻冷香甜。現前幸有陳公案。且對知音一笑拈。


九州蠻觸各爭鋒。誰識隆中有臥龍。門外及時栽五柳。窗前鎮日對孤松。髼鬆短髮蓮華笠。瀟灑芒鞋紫竹笻。幾度夜深延衲語。世情何似道情濃。


紫竹心空道已南。一枝秀出綠蘿菴。敲殘夜雨風生壑。埽盡晴雲月到潭。小銚且將千澗煮。高名未許萬峰函。翻思長者當年事。羊鹿牛車謾設三。


峭壁層層近斗旁。參差怪石自成房。賣柴客去苔華老。揮麈人來貝葉香。徑窄有階容上下。臺空無地寄興亡。禪家況是超今古。日日門開對漢王。


午夜寥寥霜磬清。冰輪偏向客窗明。雲收古殿龍常現。風鼓寒林鳥不驚。竹榻已空塵劫夢。地爐猶話舊時盟。也知奯老原無恙。此際何妨一再行。


臘月蓮華夢裏開。紅光遙映碧樓臺。已無綠葉擎雲蓋。賸有青莖傲雪堆。十四朵分元並帶。二三友翫不同裁。醒來獨自摩挲眼。猶覺香風枕畔回。


講罷楞嚴入翠微。茅菴深自掩雙扉。一聲竹斷香嚴夢。數點星寒鷲嶺機。木落遙天山正瘦。艸枯平地石偏肥。毿玉麈高縣壁。且看紅爐白雪飛。


聖哲不再生。淼淼思陳跡。步出虎谿西。餘波吞落日。西阿霜雪林。斜枝徒鬱密。荔塔尚巍然。高蹤何處沕。荒院四壁圮。龕燈久如桼。古路覆苔蘚。砌艸枯還茁。吾慚少苾芻。師堂頗堪騭。理策上空階。荊莽胡能窒。合爪向堵波。歔欷三拜畢。徐徐讀謝碑。孤標見行實。維昔晉室衰。賢明多隱逸。或謝三詔書。或辭五斗秫。或落知解阬。或為文字桎。師自鴈門來。乘時乃一出。結社匡北村。黑白十有七。蓮漏六時聲。聲聲同一佛。匪不欲談禪。良由機未一。循循善誘之。久乃堪入室。一心苟不亂。成佛亦何必。啟茲淨土門。師實為之帥。師歸門徑荒。蓮池春水溢。紜紜異見輩。巴歌和啾唧。唯師獨不然。文必稱於質。著書盈萬言。厥論高且軼。論高尚可尋。旨深卒難悉。遙瞻擲筆峰。雲端尚崒嵂。末世行解違。空言世所黜。師操逾冰檗。束身猶以律。寧殞夢幻軀。不飲傷生蜜。優曇華既摧。滿地生蓬篳。徘徊不忍歸。臨風多惕怵。安得若而人。為師重繼述。


忘形為法豈微緣。扶病衝風艸店眠。破曉入雲招野衲。乘時住院繼先賢。蓮華社冷憑君續。柏子禪高敢自專。為我寄聲林下客。祖燈須是大家傳。


鱗鱗萬瓦古精藍。幾度憑軒憶永曇。機謝每來雙虎侍。道高嘗卻眾僧參。煙霞有意縈香谷。風雨無端妒塔龕。猶喜波離真子在。閒提金錫振匡南。


共友還尋友。深深下艸坡。林空枯葉盡。樹老活藤多。出谷雲將雨。環谿水欲波。到菴唯默坐。閒卻幾如何。


傑閣新營古寺西。登臨便覺萬峰低。鷹披青入寒更夢。人破曉開浩劫迷。直裰有光韜慧日。皮鞋無底出桐谿。而今不和新豐曲。格外家風赤手提。


四句伽陀一味禪。知音不遇也徒然。當時若得師垂手。法席應超晉宋前。


不談淨土不談禪。白社風流已寂然。十八高人相對坐。忍看秋色滿庭前。


不學陶潛隱。雲端共出頭。插霄分五位。閱世幾千秋。石露崚嶒骨。天開紺碧眸。群峰雖雪頂。猶是子孫儔。


五乳峰頭禮昔賢。行行正值菊華天。憨公已作盧公伴。折腳鐺留待孰煎。


行解深深已入微。全身不壞示真機。塔中莫謂無言說。萬象森羅聽指揮。


已盡登臨興。還思返故岑。浪遊非有意。卜築本無心。霜重蒼苔冷。風高古木森。隨身一杖在。信步出雲林。


萬仞歐峰挂夕陽。歲寒猶見柏蒼蒼。禪房彷彿摩星斗。祖道依稀憶宋唐。雲出寺前山轉秀。月臨湖上水生光。我來尚未閒揮麈。何事天華落滿廊。


繖居常閉戶。語默悉圜通。但願精三學。無心繼五宗。石城華正萎。歐阜月當空。恨我生遲暮。區區仰德風。世外全高節。寰中獨讓師。王侯曾莫致。名利豈能移。一旦津梁歇。千峰猿鳥悲。未諳籌室裏。幾箇是親兒。


浮生皆逆旅。何處是家鄉。眉底客塵盡。胸中世念忘。燈搖殘歲影。風遞古梅香。坐久推窗看。春光已上堂。


春日熙熙春氣和。扶笻攜友上天窩。白雲何事多偷嬾。不肯隨風下綠蘿。


為僧最好是居山。山色谿光鎮日閒。欲得不遭閒境惑。直須親透趙州關。


祖師心印沒囊藏。日夕舒光照艸堂。心境未能融得盡。不妨策杖走諸方。


石牌茆屋萬峰巔。夜夜疏星壁上懸。老衲焚香相對語。不知身在率阤天。


羃松煙村路東。寒鐘十里逐谿風。牧童幾度歌聲滑。盡入無生曲調中。


百尺崖頭地一拳。剎竿高豎指青天。孤雲片片來投宿。伸腳同參自在禪。


迦陵久已不聞音。犬馬群喧古殿心。鐘鼓難侵存碧漢。杉松易老賸空林。寰中弘道全憑願。格外知音豈在琴。但可堂堂扶白法。那能眷眷惜黃金。百年雀角穿禪室。一旦狐蹤遠翠岑。霜華景裏蓮華吐。瀑水聲中雲水臨。大功既就傳無際。慧燄常明照不陰。顧我酸寒慚繼席。倚笻崖畔骨毛森。


寶殿夜來書積雪。密機密讖神先裂。笑看師象集雲端。立聽疏鐘敲夜月。頭顱雖別願還同。雪上重新古梵宮。誰謂毗耶消息斷。明明匝地起清風。


絡緯初鳴萬樹秋。井邊梧葉下枝頭。火雲燄冷金風動。素月涼生玉露流。巖桂香浮人夢覺。田黿聲鬧客情休。遙知方外熊司馬。迷悟雙關一筆勾。


松菊頻栽三徑中。紛紛香氣遠浮空。器堪宰相心慵應。道可傳燈志愈工。瘦柏傲霜枝自老。修筠敲雨節偏雄。鴈行未許柴桑並。白蕅華開優缽叢。


蓮華社內久潛神。知是多生有正因。指點群迷官即佛。廓清四相幻全真。煙霞已傍林泉老。艸木忻逢雨露新。法運也隨天運轉。匡扶還藉解空人。


星星蠃髻聳危巒。鷲嶺西峰不異觀。誰謂法王無面目。峨峨千古露雲端。


糞埽毿髮不刪。多年雞足自偷閒。者回突出孤峰頂。一度華開一破顏。


雙谿捧出缽多羅。數樹松華蘸碧波。我亦欲傳真種骨。不知誰解說伽陀。


蔥嶺無端誑俗人。幾時藏得祖師身。青峰萬古摩霄漢。舉眼看來更逼真。


雲影枮來山更峻。月華高處路猶迷。芒鞋踢得虛空破。無限風光在嶺西。


巨石雙雙挂半空。橫如法鼓豎如鐘。知音豈在頻敲擊。自有希聲達九重。


頑石何因遠近聞。祇緣清韻自超群。隨敲隨應無高下。幾度和風奏夕曛。


金師生得主麒麟。一笑相迎眼倍親。十笏洪爐猶未冷。不知誰是爆箍人。


西閣崔嵬欲接天。軒窗面面七星縣。洪崖縱有神僊術。應立禪家次一肩。


石摩日月樹摩星。下視群峰數點青。身在其中誰覺峻。悠然如步梵王庭。


雙谿匯處浪華飛。誰共浮槎接翠微。寶所不遙須進步。莫迷煙柳竟忘歸。


果熟霜林紅欲然。誰家兒女不垂涎。迅雷豈是多偏護。要使偷心當下捐。


松竹蕭疏曲徑成。煙籠紺殿碧苔生。世殊莫睹高人塔。碑斷猶存見性名。魚躍淺塘華正發。鳥歸深樹月初晴。晨鐘暮鼓渾無恙。誰續當年說法聲。


寶地談空日。焉知我不聞。化移煙艸合。錫振雨華芬。荒砌寒籠月。高臺冷襯雲。順瑛何處是。相笑對斜曛。


萬指叢中我最凡。自甘沙銚煮寒巖。豈期爝火煇名剎。卻出煙嵐種小杉。壁峭四時溫有雪。囊空幾度凍無衫。隔村高衲能同調。寄得新詩貯滿函。


孤峰頂上石為菴。歸去應須著實參。佛到且從門外立。客來休雜世間談。煙霞緲緲堪成侶。松竹森森盡指南。徹見舊時人面目。果然非女亦非男。


千重百匝亦何妨。舒卷從來別有長。但得腳跟紅線斷。不須歧路泣亡羊。


傑出庚峰是老兄。令行吳越獨崢嶸。五遷名剎轟塗毒。再握長竿釣巨鯨。東魯佇看迎活佛。西江遙聽播芳聲。須知華雨繽紛處。端為宗門集大成。


鄮峰一語破重關。道譽先流寰海間。霜鬢老兄原不老。灰心閒弟愛偷閒。松培萬樹林添翠。鱗躍雙池水欲斑。閩蜀也知聲調合。同風何似更同山。


人境俱忘後。泥牛吼碧潭。燈傳深洞火。華擁綠蘿龕。閩蜀風非別。洪筠月自含。翻思煙水日。無夕不同參。


高節深薶未出頭。和沙和石漫為儔。養成一色夌霄翠。撼月搖風振未流。


籬菊香飄細指南。孤帆偏愛向遙參。吳山越水休淹滯。一箭須穿五十三。


細細一毫頭。明明無量義。一蹋便知歸。已自落第二。那堪費鹽醬。捏回野鴨鼻。那堪吹布毛。父子相鈍置。翠巖雖有言。無說亦無示。早晚侍巾缾。莫負參方志。一拳拳透祖師關。曇華繼現千林瑞。


武夷有峰三十六。拔地夌霄如削玉。之子離塵家此中。老樹蒼藤幾回綠。六六峰前九曲泉。泉中一葉可蹁躚。龍吟虎嘯深如許。玉女金釵高插天。我生半生湖海外。家裏名山曾未會。子當先為卜巖房。待我歸來伸腳睡。睡起夷茶三四桮。笑看藤華落又開。不是儂有鄉情在。從來鳥倦亦知回。


杖底夌雲氣。飄飄過別區。詩文囊佛缽。日月貯僊壺。頒白猶行腳。毋欺是範模。艸芳千嶂碧。風動七閩孤。劍水浮舟楫。重城放僕姑。但能舒片志。何在疊雙趺。見翳爭黧牯。疑銷葬野狐。忘機情易竭。囿理蔓難圖。路險鞋頻斷。峰高策自扶。碧谿啼白鳥。綠樹繞青蚨。崿崿關如透。茫茫海亦枯。殺生生始活。棒佛佛方符。颺下荊山璧。寧貪赤水珠。不迷原不悟。誰誰愚。吾里君遊日。君鄉吾化孚。秋風望歸笠。相解愁胡。


大道幽曠。唯證乃知。鶖子莫測。豈涉言思。言思路絕。無說而說。是以宗門。棒棒見血。英靈道者。直下承當。竹翠松青。了無覆藏。見聞不隔。根塵匪迫。銀漢鶴高。蘆華月白。出死入生。雨施雲行。不作聖解。肯落凡情。凡情不住。常光獨露。朵朵芙蕖。火中正吐。


御史園中猊座前。別來月色幾回鮮。十年友越千峰至。萬里雲將一步還。白髮共嗟明鏡裏。烏藤誰契峻機先。翻思老漢婆心切。淚滴谿頭顆顆圜。


祖祖相傳傳此心。此心不屬去來今。了知心法傳無際。春到人間萬木森。


明暗雙彰殺活機。等閒拈出絕思議。主賓分處如相悉。烈燄爐中白浪飛。


雪嶺夢回時。汀州紱麟日。德臘兩俱高。西峰推第一。塵勞海正出。棲鳳嶺先登。不醉曹山酒。居然一聖僧。泉洗池邊月。華開石上蓮。片雲橫古寺。憨臥竟忘年。面門固多。耳目猶聰察。偶爾閱殘經。雙眸如二八。閒步別峰巔。驅烏趁不及。如此老成精。何啻百二十。殊寺不殊僧。同鄉不同藝。君獨閒一生。我慚忙半世。壺中天自寬。誰云耋將至。閒坐困即眠。此外復何事。晝夜一百八。玅機超情謂。不知韓相公。睡眼曾開未。君且不思鄉。予心豈弗忘。奈何緣未了。鄉水又重嘗。生即無生句。叢林已猒聞。為君翻別調。孤鴈破寒雲。


予初入天童。嘗疑此一棒。誰信活骷髏。頓見光明藏。


慚愧老頑皮。知打幾百下。擊出夜光珠。舉世難酬價。


人道常州有。我道常州無。有無俱踢脫。壽量等毗盧。


霜葉此時墜。漚華此日生。虛生三十九。一事總無成。


我生最轗軻。百苦曾備忍。不陟太白峰。驢年苦未盡。


水雲不相約。紛紛自遠臨。翠巖無法說。意路謾思尋。


語言文字外。別有活人機。不是鳳凰子。九霄未易飛。


諸方盡相肯。自家還肯不。偷心如未休。醍醐反成毒。


臨濟正法眼。瞎驢獨親見。肉骨已雙還。突出那吒面。


具得殺佛手。堪與佛為師。逆水能興浪。始稱師子兒。


一點靈光耀古今。莫將知見別追尋。行超顏閔猶歸漸。學邁韓歐未足欽。有念盡為顛倒念。無心方契本來心。谿聲山色分明在。好繼東坡悟後吟。


夢入精藍境亦奇。掀翻缽袋復何辭。钁頭雖鈍能無倦。囊底常空似不知。青菜葉呈真實相。破伽黎示古風規。會須記取當年夢。莫負蒼蒼兩道眉。


露滴芙蓉四十秋。電光石火一旋眸。道慚北濟波瀾闊。錫卓西江歲月流。紅葉易搖霜後樹。白蘋難翳雪中舟。五湖共豎三千指。誰是金鼇上直鉤。


欲取深山雪裏柴。刀兒須是快如。門前有片青青石。莫惜三回兩度揩。


紅鞋氈襪尚嫌單。芒屨如何禦得寒。欲陟斷崖千仞雪。直須緊捎莫辭難。


誰聞行苦不攢眉。況是冰華滿樹時。伴我入林無難色。許伊堪繼獦獠兒。


極目青山盡白頭。單刀直入展雙眸。試看何處堪垂手。莫使衝寒恣浪遊。


參差散木自宜刪。留得杉松覆碧山。謾謂柴頭情識在。從來殺活有攸關。


周遭荊棘貴先除。免使牽連礙短袪。任是葛藤長百尺。一刀剪盡更無餘。


柴樁多是凍成堆。凝結層層撥不開。盡力一揮方倒斷。空山依舊碧崔嵬。


斫得艱難束更難。攔腰束起勿令寬。兩頭輕重須無異。始可全提下翠巒。


玉樹瓊華滿擔挑。歸來何啻一冬燒。飽柴飽水渾無盡。香積從茲破寂寥。


萬苦千辛得到家。從今放下足生涯。洗將雙腳爐邊坐。遮莫長空墜六華。


聲鐘極力辭。豈敢負相知。進退非無故。行藏各有思。月高鄉夢遠。歲久道心疲。去去又留住。偷閒在幾時。


北澗塔頭才問訊。何事烏藤連打趁。轟雷掣電未為迅。門千仞。垂手相牽不肯進。者漢眉毛都落盡。見聞夢想何須擯。五載骷髏薶鐵櫬。枕兒震。一聲撲碎空王印。


六華散處山河殞。客夢初醒松露泯。死關辣手誰堪忍。全身隕。伎窘懸崖心未窘。七日不證誓自盡。朝忘飲啄夕忘寢。南北東西原絕眹。豁然省。石中迸出摩空筍。


截取頭做舀屎杓。片語堪為靈驗藥。任他百病一時作。忘驚愕。更不迢迢尋扁鵲。勵精提起本參著。目睫不交雙淚落。驀然擺斷黃金索。乾坤廓。曠劫沈痾從此削。


五穀胡為誓不食。疑團鬱鬱填胸臆。柏葉松鍼且延息。自鞭逼。眉山萬仞曾親陟。伐木丁丁聲太直。呼起法身赤吉力。汗如雨澍歡無極。水莫淢。定中消息誰能測。


大地平沈無一物。誰是人兮誰是佛。參天荊棘從茲刜。非彷彿。全體頓現何潛沕。無間雖深不足恤。苦是袈裟下身失。弘誓不堅焉得出。須委悉。莫待臨婚治癭疾。


阿鼻永墜誰欣願。願深志苦行方健。名利牽人蔓復蔓。殷勤勸。休把光陰棄分寸。聲色頭邊原不溷。金鐘未動鼓先噴。大夢未醒猶困頓。正悶悶。一搥敲斷千生恨。


古來剋苦真參者。寧可無言不亂瀉。虛頭伎倆俱消也。居叢社。孜孜日夜如聾啞。一拶當機同大冶。睡不安兮食不下。虛空粉碎方瀟灑。無可把。倒趁泥牛騎木馬。


大器從來不自肯。已越凡流千萬等。譬似登山須到頂。孤迥迥。丹霄獨步誰能並。趙關未破徒咨鼎。從前解路皆酩酊。奮然一拶頭如剄。夢初醒。團團皓月當空炯。


寰中久寂新豐曲。野干啾啾空躑躅。西江再誕古西竺。超流俗。斷絃喜見鸞膠續。日裏開田夜燈錄。一座好山千載毒。默默提撕自催促。驀然觸。石邊飛出遼天鵠。


積薪觸發生前事。恩愛牢關一時棄。曉夕咨參求指示。惟罵詈。那知句句吹毛利。情與無情原不二。翳根未拔空華墜。銅棺頂上回頭視。煥然地。謦欬無非西祖意。


從來大隱不居山。柳巷何妨露一斑。霹靂舌藏人莫委。嵯峨門啟孰能攀。蕭蕭煙笠傳南遠。落落浮屠鎮北閒。今古西城城上月。盲龜咄咄淚潺潺。


殘碑幾度繡莓苔。古塔依前郭外隈。蒿長砌邊枯又活。鶴巢鑯上去還回。一燈有燄東西續。八面無門晝夜開。十二年中尋覓者。未曾親見謾疑猜。


小小菴居矮矮楣。誰知正與道相宜。生來不解圖虛譽。死去何須立峻碑。一火活焚真父母。百年遙誕好孫兒。琉璃殿上風光在。門外遊人那得知。


團團無縫亦無方。合爪趨前已面墻。潭北湘南金玉國。鍬頭钁底利羅場。斷磚縱可修殘穴。片石徒勞補上蒼。寄語野盤途路客。祖師不在帝城旁。


公案若依評唱會。祖師焉用特西來。而今一火都焚卻。免使兒孫口亂開。

