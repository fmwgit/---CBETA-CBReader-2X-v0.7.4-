嘉興大藏經（新文豐版）數位版, No. B109 大藏一覽

大藏一覽集卷三


我今盧舍那， 方坐蓮華臺， 周匝千華上，
復現千釋迦。 一華百億國， 一國一釋迦，
各坐菩提樹， 一時成佛道。 如是千百億，
盧舍那本身， 千百億釋迦， 各接微塵眾，
俱來至我所， 聽我誦佛戒， 甘露門則開。
是時千百億， 還至本道場， 各坐菩提樹，
誦我本師戒。 十重四十八， 戒如明日月，
亦如瓔珞珠， 微塵菩薩眾， 由是成正覺。
是盧舍那誦， 我亦如是誦， 汝新學菩薩，
頂戴受持戒。 受持是戒已， 轉授諸眾生，
諦聽我正誦， 佛法中戒藏， 波羅提木叉，
大眾心諦信。 汝是當成佛， 我是已成佛，
常作如是信， 戒品已具足， 一切有心者，
皆應攝佛戒。 眾生受佛戒， 即入諸佛位，
位同大覺已， 真是諸佛子。 大眾皆恭敬，
至心聽我誦。


菩薩大乘三聚品， 梵網十重四八輕。


優婆塞夷五八戒， 比丘僧尼一十條。


戒雖品類有等差， 心或優劣無定限。


立制作為所不應， 互檢持犯之有異。


律章輕重有明文， 劫數攸長誠可懼。


一月有六持齋日， 四天王眾察人寰。


莫輕半日微齋力， 可儲六十萬年糧。


五根無犯一心制， 一飲能令五戒虧。


戒瓶全則物隨生， 戒瓶破則物隨失。


持戒遠佛乃常親， 破戒親佛而反遠。


比丘遠嗅花餘香， 池神剛責渠為盜。


不壞亦不奪，遠住隨嗅香。汝今何故言，我是盜香賊？


不求而自取，世間名為賊。汝今人不與，而自一向取，是則名世間，真實盜香賊。


如今彼士夫，斷截芬阤利，拔根重負去，便是奸狡人，汝何故不遮，而言我盜香？


狂亂奸狡人，猶如乳母衣，何足加其言？且堪與汝語。袈裟汙不現，黑衣墨不汙，奸狡兇惡人，世間不與語。蠅腳汙素帛，明者小過現，如墨點珂貝，雖小悉皆現。常從彼求淨，無結離煩惱，如毛髮之惡，人見如泰山。


善哉善哉說，以義安慰我，汝與常為我，數數說斯偈。


○我非汝買奴，亦非人與汝，何為常隨汝，數數相告語？汝今自當知，彼彼饒益事。


酒實難持辭五戒， 飲之無惡有何愆？


假酒方便飲非犯， 發言有益妄無妨。


無心行欲何為犯？ 有戒雖虧天亦扶。


涓滴油落罪其死， 聲色面前誰敢看？


他妻不犯功終易， 自室能持行乃圓。


夫婦一床分寢寐， 始終全戒沒虧違。


見鵝吞珠告恐殺， 乍死不言誠護伊。


假欲自擁護，會歸於當滅，不如堅持戒，為他護身命，捨此危脆身，以取解脫命。我著糞掃衣，乞食以為業，住止於樹下，以何因緣故，乃當作偷賊？汝宜善觀察。


○我受諸苦惱，望使此鵝活，今我命未絕，鵝在我前死。


○菩薩往昔時，捨身以救鴿，我亦作是意，捨身以代鵝。由汝殺鵝故，心願不滿足。


○南無堅持戒，為鵝身受苦，不作毀缺行，此事實難有。懺悔既已竟，比丘還所住。


遭賊剝掠繫草頭， 守死不忍斷物命。


守諸禁戒故，不敢挽頓絕，佛說諸草木，悉是鬼神村，我等不敢違，是以不能絕。我戒為良田，能生諸功德，生天之梯橙，名稱之種子，得聖之橋津，諸利之首目。誰有智慧者，欲壞戒德瓶？


○善哉能堅持，釋師子所說，寧捨己身命，護物不毀犯。如是顯大法，牟尼解脫尊，堅持禁戒者，我今亦歸命。


至死堅心持佛制， 溺流得板讓臘高。


○我今授佛戒，至死必堅持，為順佛語故，奉板遺身命。若不為難事，終不獲難果，我今沒水死，雖死猶名勝。若捨佛所教，失於無上樂。


○汝是大勝人，能除眾患難，我今當云何，而不加擁護？捨己所愛命，護持佛教戒，難為而能為，此最為希有。


父授箕裘傳殺業， 兒臨此境自甘終。


一戒有虧禽所罰， 一殺能持魚不傷。


王聽譖言弓射后， 后持佛戒箭歸王。


深幸人倫善可作， 反傷天樂戒難持。


戒不可得安可著？ 人既無犯亦無持。


既無生死之可免， 安有佛戒之可持？


歌利無端揮尺劍， 仙人修忍自忘瞋。


頓使難陀折貢高， 直感大地為搖動。


脩羅被縛尚不禮， 帝釋但笑其愚癡。


○釋今為畏彼？為力不足耶？能忍阿脩羅，面前而罵辱。


○不以畏故忍，亦非力不足，何有黠慧人，而與愚夫對？


若但行忍者，於事則有闕，愚癡者當言，畏怖故行忍，是故當苦治，以智制愚癡。


我常觀察彼，制彼愚夫者，見愚者瞋盛，智以靜默伏。非力而為力，是彼愚癡力，愚癡違遠法，於道則無有。若使有大力，能忍於劣者，是則為上忍。無力有何忍？於他極罵辱，大力者能忍。


眾惡人頭既不售， 我禮福田何必遮？


為何打罵不生瞋？ 知如影響非實體。


起我我無瞋，久捨冤親心，右以旃檀塗，左以利刀割，於此二人中，其心等無異。


若以諍止諍，至竟不見止，唯忍能止諍，是法可尊貴。


安受苦忍非加報， 觀察法忍以皆空。


達我幻身本非有， 任他揮劍忍何來？


浪隨生死骨堆山， 要脫輪迴力學佛。


稱讚出家求正覺， 良由精進可辦成。


彌勒先修四十劫， 釋迦後進一期超。


積功因地歷三祗， 翹讚底沙超九劫。


海抒令枯取失珠， 神驚勇銳持還彼。


○世間多有眾生輩，為貪財利種種為，我今見汝為愚癡，更無有人過汝者。八萬四千由旬海，今欲以杓抒令乾，困乏徒自喪一生，所抒未多命便盡。所抒之水如毛滴，此海廣大而甚深，汝今無智不思惟，耳璫欲取須彌作。


○天神此為不善言，乃欲遮我乾竭海，神但定意正觀我，不久抒海當令空。我無價寶墮此中，是故要枯大海水，水若盡底還獲寶，得已當回歸向家。


○凡人須作勇猛心，負檐若疲莫辭倦，我見如是精進力，失寶還得歸向家。


○精進處處得稱心，懶墮恒常見大苦，是故勤發勇猛意，智人以此成菩提。


學道如鑽火，逢煙切莫休，直待金星現，歸家始到頭。


哂他言佛樹下得， 譬子云珠篋裏生。


耳億苦勤何忒傷？ 琴絃太急終無調。


坐禪儀式要須知， 淨觀攝心亦當習。


一心禪定能深造， 五百車聲絕不聞。


定中兀坐真枯木， 頂上容巢待產雛。


若人靜坐一須臾，勝造河沙七寶塔，寶塔畢竟化為塵，一念靜心成正覺。


人若一動彼靜慮， 罪招五百劫非安。


戲言欺罔傳他法， 靜坐承當證厥功。


眾生為何不見佛？ 古鏡埋塵曷睹容。


既心清淨如來現， 譬水虛明日月彰。


習坐安可得成佛？ 駕車欲進在驅牛。


明明照見五蘊空， 了了能度一切苦。


我佛親從般若生， 阿誰道是摩耶子？


何謂法身無德用？ 應如金寶尚泥封。


○如蓮金等未開顯，佛體客塵翳亦然，是時功德不自益，反此則能為大利。


心有惡塵善可淨， 水由象濁珠乃清。


燈光既照暗冥沒， 智慧纔生煩惱無。


我斷生兮死自滅， 師逐人兮塊自息。


即這般若豈可求？ 非如金寶力而得。


般若無相雖求難， 方便之力應可證。


因筏至岸宜亡筏， 於法尚離況非法？


愚智自性本來無， 彼此皆空何得捨？


聞空便乃著空無， 猶鹽太過傷鹽美。


非無人故名曰空， 但法自空非色滅。


佛性非色不離色， 盲人說象終歸象。


有我無我各一邊， 離有離無名中道。


通達諸法畢竟空， 是行般若波羅蜜。


色等無二無二分， 清淨無別無斷故。


集出經中之名相， 直於言下以分疏。


壞色無常相似說， 達色本空如實言。


苟捨般若趣餘經， 猶棄根本尋枝葉。


無一般若力為護， 則五波羅魔所侵。


施等如盲前莫達， 般若為目以導之。


修般若何惰何勤？ 由因地或進或退。


持之者獲報殊勝， 謗之者墮罪彌深。


總六度而通福慧， 攝三學以利自他。


一持此經六度具， 一修道場六度圓。


不修六度道難成， 雖行六度相不取。


○至此般若六已終， ○加後方便四為伴。

