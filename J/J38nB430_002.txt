嘉興大藏經（新文豐版）數位版, No. B430 玉泉其白富禪師語錄


者個老漢瀟瀟灑灑顛顛狂狂只將肚腸扯寬亦任兒童放曠喜遊婬房酒肆慣入花街柳巷十字街頭兜兜答答三家村裏做模打樣呵呵原來冷笑果無情乾坤日月一袋裝


者個胡僧是精扯誕本係西域一夥來此東土何幹一張利嘴如錐惹得梁皇不羨自知面愧隱嵩山引得人天肝膽顫


面上沒點血色卻也知廉識恥昔日慚惶隻履西今朝然何在者裏呵呵自覺從前一旦非掉轉面朝石壁子


四七之終二三之始自不穩口藏舌惹得煙塵遍起倒駕一蘆五葉後兒孫至今犯口嘴


鼓起個眼睛打一雙赤腳破窺天管出卻甕裏鵝呵呵將謂你是少林始祖卻是吾家細作


看者毛臉和尚肚裏沒些伎倆本是一片朽木卻來丟個形狀不異折蘆風力何別有此景相東來也不稱贊西去也不舉揚貴在直心直腸情與無情供養


燕額螺髮虎鬚銕臉人情不識佛法齊鏟喝下山崩石裂棒處雷轟電捲有佛處七縱八橫無佛處千化萬變今朝撞入玉泉不是依前風氾焚香稽首贊揚供養神頭鬼面


法身非小世界弗闊坐在芙蓉搖動萬國九十餘年婆心不歇盡把大地眾生活埋任使人天路絕向有橋處拆橋去無楔處添楔棒如雨點兮須彌到走喝似雷奔兮乾坤失色憶昔冤沉如海深盡把家私向人說


者老和尚描又不成畫又不像縱步白牛山頂坐在昭覺堂上捉敗百千手眼秪用一條拄杖硬糾糾當陽不顧活卓卓佛祖不讓今朝撞見忤逆兒孫畫與人天做榜樣


面如滿月口似盆傾有無不立邪正不分開生藥舖於金川轉爛葛藤之法輪毒死無限傑士絆倒許多英靈佛魔人天觸著管教性命無存卻被丹青描出一任兒孫贊嗔


坐道場於唐安兮戒月孤明演木叉於光嚴兮法雷普震有時浴缽兮龍旋霧起有時振錫兮虎嘯風生狼心鬼意兮與人天脫換皮毛銕舌釘嘴兮向佛祖鏟削邪正不拘大庾嶺頭提不起之手段當作老賊出身之門庭


者個老漢用盡機心把千百年外骨董復舉重重惑人握條七尺瘦笻驗斷衲子性命佛兮不拜祖兮不尊去虛空裏開竅來白肉上生釘有時向鑊湯裏游戲有時在針鋒裏藏身試問他是阿誰無餘聲色陳君


不歇心兮六十翁風旛長挂在郫筒絲綸下有千尺浪布袋還收四海龍兔角杖頭懸日月龜毛拂上束虛空九如具隻蟭螟眼描個影像在其中


者個病和尚行藏太狼當皓頭鉅齒虎鬚生銕鑄就五藏胸中沒點氣息慣要裝模打樣住在玉泉院裏獨步機鋒頭上不分佛魔人天相逢一頓痛棒敲破虛空骨髓露出先天形狀一朝撞著李九如脫個影子在紙上


慈仁恩重若彌峰九我劬勞贊莫窮壁挂幀容雖幻像晨昏瞻敬與生同

