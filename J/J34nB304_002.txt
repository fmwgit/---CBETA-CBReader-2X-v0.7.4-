嘉興大藏經（新文豐版）數位版, No. B304 靈樹遠禪師雲嵒集


憶昔齠齔時志慕萬里遊胸中頗豁達自負非嘗流讀書苦不就鑄劍尋丹丘爰有異人遇一編願相投成敗指其掌天下當一籌長笑子房懦孔明未足優金錢買士卒躍馬橫中州男兒無死地肯為鄉土留風霜刺人骨身病勿自繇忽悟寵榮妄唾唾輕王侯真仙得歸仗猿鳥相綢繆千花疊雙趾寶月懸青眸黃塵日飛滾氣味颯以秋君親兩高厚自忖難薄酬伏惟御珍几埜老仍歌謳


貧固士之嘗然亦不得已誰能奈饑寒博此空名字斯言恐未圓或可贈君子群小多濫觴靡靡莫知止諂曲競苟榮修羅陣方起飛刃同落花流矢如秋雨田禾歲不登慘殺盈千里天王真聖明神兵下調御滿月開寶弓般若聲灌耳修羅遠退潛藕絲一莖裏善惡冥感通響應誠伊邇譬之執方諸捷來太陰水慈濟斯為尊嗔嫉彼都喜杲日煥兩頭憑君意所取我被忍辱衣來作如來使高明逼人惡美服患群指教君心坦平誡君語雕偽履薄與臨深請自今朝始


南破楚江雲北犯燕山雪丈夫志參詢安肯自菲屑撥草勿憚煩情懷止金鐵踏斷幾芒鞋足指迸鮮血死生如未明爭敢妄扭捏形直影必端惶惶慕前哲九到與三登至今有遺烈


大千一繩床賢愚共寢處彼彼夢不同要之均夢耳貴極天子尊賤遺蓬蓽士貧富各異趣寵辱分憂喜色聲唾縛蠅利名腥戰蟻得者燄如山失者類糠秕百年曾未醒昏昏被驅使不審明眼人又作何行履


鄰舍癡老翁終歲無閒日侵早走下床短髮未遑櫛慌忙東復西謂我有家室半文沒親疏橫豎計得失衣在長忍寒腹在唯畏實帑蓄萬黃金行止慣酸澀勸渠植福田謗詈一口出雪霜蓋頭顱前途正黑漆呼吸如不來萬事俱了畢妻子與錢財知他是誰物


身為累性淵名乃斬身斧那堪三寸皮鼓掉開眾怒縱橫絕端倪萋菲爭媚膴浸潤劇虺蛇包藏勝狼虎覿面機陷深鬼神亦可侮篡弒律殷湯忠孝按周武餘者更紛紛揶揄不足數某為經庫奴某是守錢虜西家婦悍殘東家子幹蠱吾師大法王隱顯月臨溥天龍莫能窺言敢輒莽鹵旁觀竊負慚木石真無可离婁稱極明己眼還同瞽靜中試揣捫日用何曾妥古人貴寸陰黃金棄如土勿快暫時心衣裳換毛羽


春風原上來吹我前村綠乘興走出門老幼競相逐我亦隨之行鼓聲滿林麓男女彙萬人蜂蟻相屯蹴諸優在場中演劇賽神福妍醜態畢呈貴賤情可掬倚杖立片時啞然燦雙目今古誰為真剎那多反覆石火猶較遲電光未云速心知本大同何必爭榮辱


我見世愚人占寺為墳墓為言沙水靈瘞骨致豪富僧僝佛更慈徬徨兩不顧挾勢恣貪殘經營中規度石羊亦崢嶸石虎自然大酒肉歸雁堂墓門臨廣路鬱鬱佳松楸祗陀舊栽樹自喜可百年繩繩胥保護那知天好還榮華直電露其居蓋售人其子己物故雖有數宗黨錙銖互戕蠹無地拜兒孫空塚穴狐兔炎炎信不長慎勿再疑誤


禮樹餐白花鑽石駕明月世人慕真仙紛紛異其說去家止深山視聽亦銷歇妄想非嘗人示以還童訣不能了唯心枉自久磨折縱得形骸飛豈免輪迴轍彭殤命固殊一死終何別願君棄丹瓢來悟無生滅


仁政罷淫祠古廟香爐冷門高三尺灰木偶徒悲耿無何天道乖日月蔽光景家國魑魅遊諂祭路為梗廟神喜無限同類闇商忖托巫為表裏酒肉相汲引巫謝叩頭許願長充項領鼓噪里巷間愚夫墮其阱奔走舉若狂廟貌煥然整王婆女病寒李公子傷飲皆言神見責當急致果茗小鬼飽忻忻跳舞夙憂屏巫神正歡樂不測生俄頃天符下青冥霹靂碎神頂老巫復暴亡廟門一朝扃羞殺小鬼曹啾啾抱孤影


一翁五十餘日夕心惶惶相逢問其故乃言苦非嘗齒牙逼衰暮玄鬢已結霜生男男不育生女女不長家財亦自可田園滿青黃舉目誰余嗣魂夢多匆忙神福屢叩許佛廟曾修裝百無一靈應陳說真荒唐我語癡老翁本末當細詳何為死牛馬不識天心良神明炯方寸小信其來享汝行眾所悉于理或未當權衡異高下尺度裁短長謀之恨不遂得之患遺亡親朋有饑餒婢僕無衣裳仁慈竟安在惻隱歸何方止止勿復道蠲棄應自強不聞燕山桂至今裊芬芳


薙草字沙門未達僧之義碌碌與麼過光陰當兒戲佛法既不諳詩禮那曾視貢高尊木叉輕薄遊講肆到處築得來行行得其志一點不揩磨口給爭雄利人我等山王習氣日流注忝負飽叢林虛斷神光臂所以師乳投必待琉璃器


高躡五臺冰嶮陟峨嵋雪九子與補陀輕裝事朝謁走道莫知疲腳跟幾蹴裂白象未經騎金師那曾拽到處禮土坡銷磨好年月亹亹向人誇衣食頗豐悅真佛內裏坐真法無異說斯須弗相離何乃反拋撇覿面如不逢過去徒切切


仲尼有遺書舉世少人讀字畫雖燦然大意久不復童子才咿唔便云學干祿一二老腐儒峨冠炫章服步步合規繩言言鄙食粟自稱鄒魯賓孝友舌殘禿叩之一以貫支吾實慚恧何況後生輩徼倖掇科目刺齒梁與肥被體綺兼縠色聲汩其真金帛濟其欲誰復惠蒼生朝廷豈我獨覬覦歷要樞爭免覆公餗


慣運腹中絲礙簷正當門蚊虻結陣來成雷暮喧喧石床臥寂莫遭逢頗銷魂疲民困于吏晝夜苦如燔膏血亦已竭啖咂不少慚既飽且輕忽罹網失所援黨羽盡脫落軀命無一存尺鷃傲蓬蒿崛起隱丘樊頡頏拾遺穗撲摝爭飛翻斯虫誤於巧徇欲志利昏絲綸豈久恃強弱相凌吞料非屠門嚼小啄無餘痕觀之悟生理知足免怨恩昔人誡貪得守雌乃榮尊往事遂不諫來者或可論丈夫死溝壑勇士喪其元窮達分有定謀慮終何言


金閶富家兒美麗閒且都自小鄙章句游俠長安衢雕鞍五花馬結束紫氍毹明珠贈倡伎為歡日夕殊所交得何人市中有狗屠耳熱仰天笑擊缶歌嗚嗚遠承父兄蔭稼穡空艱虞豪氣橫八極一擲千金無今朝囊橐虛兼乏升斗儲家僮盡零落留剩唯區區朋親暫相遇閉門或長趨反覺自羞赧俛首泣向隅有錢不珍惜事去空踟躕僵臥凍欲裂有誰送吹噓


深夜朔風狂畏寒撥書臥何物一么麼緣床更穿戶叱之益橫虐止之更跋扈咯咯雞亂鳴軋軋鬼爭磨伎倆信有窮跳躍漫相侮竺魯兩先生遺文盈百部湘綺好莊嚴晴窗日翻蠹汝固無所知烏敢輒殘破是乃最恨心舉世欲椎銼奴人苦奔波不寐皆汝故設阱偵所為貪婪果隨墮縛束快眾心欲置必死路傚湯磔汝尸方始息彼怒吾行慈忍緣且復啟檀度勉令解其鐺僅免殺身禍飼以晚香糠飲之最清露要汝自知非回心寡疑誤叵奈根性單久久猶不悟潛忖無一長何反沐恩顧矯斃黠有餘跼蹐示無慕舍諸歸故穴群鼠相吊賀慎勿怨奴人奴人汝慈父


讀書不用多多讀將奚為但願識兩字終身力行之忠兮臣獨守孝哉子宜知如斯雖未學今古無間辭君見負名士赫赫耀坤維門墻網英材桃李成舊蹊徼倖望顏色僉曰真吾師空言塞遐邇國家豈少裨陟黜割怨恩公器示以私爭先放于利利盡或去離卒然臨禍患安得不磷淄寄語世上兒虛偽秪自欺毋寄目於耳勿倒相在皮鑄心作明鑒精識當自持胡漢互隱伏立地分妍媸擇交不慎始後悔真遲遲


諸業從心生病復緣業有吾今正眼觀內外細尋剖四緣偕六塵畢竟誰為某打翻汗通身道火豈燒口凡夫昧本因顛倒恒掣肘寒暑迭變遷踐履寡堅守上下禱神祗紛紛外邊走成敗命所司造化挈樞紐或云藥有靈倉扁今在否骨裏臭頑皮百歲諒非久符到即奉行何必問奇偶慚愧老瞿曇狼籍至八斗


梧桐生朝暘蒸菌亡晦朔豈因賦稟殊而致怨所托古道已久湮人心愈微薄自滿鼠飲河偷安燕巢幕尖巧贈聰明老成編鄙朴挾勢氣炎炎懷我腹索索習染日以濃安能加斧鑿髮白齒疏黃觸事面山岳不聞列祖機劈箭難湊泊大隊隨入門閉眼妄卜度一箇計兩雙三頭并獨腳大似未種禾攘攘議耕穫汝真欲會禪先把意根斫胸中一字無正好求靈藥恢恢刃有餘大用絕矩矱解來猛虎鈴拗去獰龍角欲了無了期與誰全肯諾不如杖策歸白雲滿廖廓


危峰拔地一千丈削翠塗藍好模樣鳥飛不度雲在腰但有日月行其上袈裟土膏平如砥碧眼胡僧未曾覷豐干跨虎赤城來禿帚生花香滿地鏗金戛玉牙齒寒聾人解聽盲者觀祥麟威鳳走不徹鐵羹木札隨君餐越古超今兮洞開門戶摩空蕩漢兮壁立松杉可以控回群壑可以屹揭狂瀾秪許龍象蹴踏而非跛驢所堪夫是之曰天下靈嵒


佛來也打祖來也打正令風行曾不少假前後知他觸忤多少賢良德山門下慣自減人聲價橫肩則直入千峰萬峰按膝則一任指鹿為馬持危扶顛兮不驕不矜敲骨取髓兮可驚可怕忽然吞卻乾坤汝輩茄子瓠子擬向甚處之乎者也阿剌剌吾今更思一頓兮不知誰是其人者


峨峨蓮峰逼塞虛空有叟冥棲雪頂紺瞳一坐五十春飲啄心童蒙香焚一爐開梵篆泠泠妙韻隨天風聞其聲兮泉鳴幽砌望其形兮鶴立孤松閒房著影兮神鬼欽服有一鬼歷三十年嘗侍左右至五更則呼僧起誦經晝永無人兮花雨瀰濛吁嗟乎茫茫三界劫燒飛紅狐狼野干啀喍嗥吠蚖蛇蝮蝎競走爭雄唯有一門而復狹小諸子幼稚曷啟迷封羊車鹿車隨根給與白牛行疾旋轉如風日月炤臨不到衣珠爛彩雨露滋霈莫及藥草成叢脫珍著獘兮權宜网辨轉經經轉兮迷悟相攻公今讀經已萬遍中間字字無遺蹤法華畢竟擬誰是倩公指出開群盲公今有口忽如啞公今有耳還如聾始知斯經不在音聲與齒舌楮墨文句安能通敢道我得佛之精祖之髓雲興瓶瀉說教談宗何異蠡探溟渤螢爇蒼穹不知化城既息別無寶所經行坐臥長在其中御寶車兮步步踏著聚沙運石均躋大同酥酪醍醐盡是法王之供盆器米麵咸出長者之宮而猶驚疑莫信忙忙逐逐南北西東是有類乎捨父逃逝而致我心忡


綱宗壁立摧魔膽炤用星馳墮祖機智絕攀緣三萬頃當年面目不相違


倚勢欺人這老子上下何曾有七指一字一箇金剛圈祖佛那容心不死


修羅蚊蚋皆充足大海曾無分別心儘汝器來傾滿去威音原不異于今


耳門有竅雙流急眼孔無私列岫寒石火機深藏善變不能留得罵豐干


破盡家私別立家死貓頭上夜開花古靈秪解閒揩背病遠從來不撒沙


阿郎貧到赤骨律欲獻尊堂無一物記得大顛曾有言晝夜拈來一百八


去用鉤兮住用錐鉤錐在手絕虧危正當此日鉤錐息珍重途中好善為


茫茫三界無心法笑問緣生甚麼安慚媿瞿曇太狼籍賺他門外草漫漫


博記多知誰及君固然是玉也驚群予無一字唯高腹除卻閒名種白雲


茆店風狂雪正濃橫眠兀坐況難同胸襟流出真相為千古令人想奯公


拗折烏藤學隱山遶菴虎跡落花閒明朝大有商量在莫謂無心是透關


偶然植杖當家山為客長看影亦閒雪似天花來永晝竟忘身在寂寥間


住山禮樂亡拘束品字燒開滿面塵今日偶隨寒澗出無心翻欲受人嗔


入佛入魔休咄咄是凡是聖總非非不因喝下聾雙耳敢向人前逞大機


勞而無力唾蒼蒼可惜光陰逐日忙向去好留三寸舌莫教容易罵諸方


颺卻銀盆復痛呵去來何事不同途賢哉母氏高風遠不語低頭媿織蒲


喝下黃河直倒流腰包負起孰能留男兒自有超方骨爭肯因人減一籌


腳跟無繫類虛舟飯罷閒行到小丘兩岸黃花秋更遠平田不見有耕牛


阿翁倚石看雲立稚子沿溪引月行纔有是非心便失雖然同樂不同情


里巷聲名與佛齊朝朝利養怕人移闇籌秘策如能中悽斷鴒音不我知


師皮狐質成群走末俗誰能辨假真不是頂門開亞眼頭蹄爭執互紛綸


禪道休於冊上尋貪他故紙類癡蠅不知世界原空闊味著還粘唾一星


青州衫子日將穿瘦骨嶙峋露半肩世路于今爭取貌慚惶未敢出人前


滿甕黃虀舊典刑客來秪待覺鮮新莫嫌冷澹無滋味角徵宮商在一莖


今朝剛厭首陽薇可怪群鷗盡欲飛心事被伊潛看破這回休更說忘機


病來半折弘宗志愁到三緘罵世唇手把楊枝臨水坐閒思往事似前身


同條起倒問真師未到無心肯放伊最苦鈍根猶不薦指頭咬得血淋漓


睡少始知茶有驗病多長怪藥無靈西來密意無他指偷覷春風柳眼青


貧到無錐方徹骨克家端賴破家兒今朝不重吾師德祗重當初不鼓皮


拋灰潑水鉗鎚惡煮肉燒錢手段優翻轉面皮俱話墮果然不是我同流


海兄昔侍馬師前幸是當初會得禪今日無端成忌諱阿難直欲哭蒼天


雲月谿山秪一僧貧無錐影力無能倘君眼底難容物吹滅寒窗半夜燈


善財當日向南參勘破門風五十三也只問酬兼禮退何曾背地口喃喃


東西南北為參玄濟水新豐各少年止止勿全輕後進一株留取蔭人天


終朝水草不曾虧丫角山童執杖隨一自索頭牽斷後至今蹤跡杳難追


明月蘆花無殢著謝家風味在漁舟波濤險惡曾經慣儂與鸕鶿一樣幽


免懷勝負心莫啟是非齒相向寂無言悠然淡而止


麤糲懷寒饑身心自飽煖勿使禍然眉始憶東門犬


大雄尊難湊泊以一音同啐啄根器殊隨分覺而此師何所著獨遊行喻麟角澗花濃林葉薄會無嘗戀寂寞厭泡幻求脫縛力未充德莫莫虔皈命度五濁塵久埋光更爍眾驚訝加椎鑿固得之玉落落嘆希有置高閣肯回心悟前錯聖凡情齊拈卻功德聚潤生藥亙古今絕名邈


諸法樅然本自條直一翳若存顛倒逐物試問未形為黑為白見所不及徒勞刻畫


動則有聲靜則無聽動靜兩忘反聞聞性入觀音門住那伽定昔日香嚴因邪打正


面門兩管端的向下逐臭尋香最多能者借汝出氣不曾暫舍失手摸著可知禮也


有一句子具足百味毒藥醍醐有什憑據結佛祖冤犯人天忌爾其慎旃莫逞快利


脆如秋葉薄似春雲因緣假合瓦裂瓜分一朝敗壞何者是君咄哉漆桶休更紛紜


幽閑室中分別影事于去來今妄想倒計妙湛無痕一漚自棄能善用之不可思議


夢中捉敗老鼠聲寒毛箇箇撐辰星觀音秪解嵒裏坐補阤至今草不生


雪團一擲八千里普賢錯認自家底苕帚糞箕與麼忙今古何曾掃得起


手撥虛空太古清高山流水夜風生乾坤此日知音少曲調誰能辨假真


拏雲攫霧攪空山到老何曾得暫閒攙入浣盆聲更惡至今腥臭滿人間


佛祖搏來一口吞四蹄腥血污當門子胡自尚難蹲足莫道風流不喪魂


狗子佛性無相將入帝都三更明月下壁上畫蛛蜘


夜半子倒臥寒雲裏曾夢悟圓通笑豁當門齒


雞鳴丑殿角長鯨吼被底出頭來佛面憎百醜


平旦寅色色露全身為有長安道茫茫賺苦辛


日出卯纔生即便咬室內有紅塵不知遣誰掃


食時辰粥薄慣生嗔鼓寂鐘沉後嵒頭話轉新


禺中已奪得還蔥履第一莫將來將來不相似


日南午一箭射兩垛松樹勢如龍石頭形似虎


日昳未問著無人會童子如不來樓閣門長閉


晡時申布袋緊隨身十字街頭立閑閑等箇人


日入酉揭簾防惡狗饒君解白拈也須遭一口


黃昏戍老鼠翻蘿壁洗腳思上床深慚無定力


人定亥舉頭殘月在與麼不與麼隨緣何罣礙


病僧使得十二時辰喫飯屙屎順喜逆嗔顧我別無伎倆一味直道而行


謂非行遠突出難辨謂是行遠兩垛一箭祖佛尚不厭於懷魔外那敢窺其面來也絕跡掃蹤去也全身應現本無位次得安排拍手呵呵生閃電好大哥見不見心眼從教人自開莫道虛空無後殿


青天白日兀如癡眼裏塵沙耳裏泥不是可師輸一臂髑髏著地幾人知


三更月下花狼籍急水灘頭白拈賊南北東西浪裏行衲僧鼻孔誰穿得得未跨船舷好與三十


鎮日寒嵒聲歷歷拋向面前翻不識東家人死西家哀惹得通身是荊棘


陽關曲調為君歌入佛難教轉入魔一喝耳聾三日後至今天下起淆訛


十目所視十手所指离婁公輸全提不起


一言勘破維摩詰八萬三千渾莫識古策風高款款行咄明珠不在蒼龍窟


深夜寥寥白如晝箇雪師子亂哮吼普賢盡力逞神通拈得鼻孔失卻口


花落又花開千古與萬古上下豈徒然報君莫莽鹵同條生也共相知兩兩三三吞復吐苦苦發機何必千鈞弩


天上星地下水落花流水忙爭逐扯破雲門六不收例駕銕船入空谷堪笑藞苴魯老師徒向靈床罵鬼伯


此唱彼酬爭競出頭雲煙遍界一滴全收休休寒澗不從風力轉游魚空自亂沉浮


無問無答時為君通一線盞子撲落地楪子成七片燈籠怕爛卻露柱存機變展手云鑒


一二三四五六七拳拳擊碎春風骨驀地火燒解脫門天下衲僧跳不出


駟馬高車謾自誇白雲深處是誰家大唐土曠相逢少帚柄徒勞蘸碧沙


漢國真天子雍雍有古風堪憐沙塞外賊過後張弓


自小丹青畫不成可憐到老藝方精筆尖點著為龍去猶有癡人舊處尋


獨脫全機誰薦取禪床掀倒三千里拍手呵呵笑一場鎮州城裏花如綺


鐵壁鐵壁風吹不入伎倆既窮全心打失虛空背上立乾坤八面奔雷趁紅日


上山下山路迴轉松影泠泠澗聲遠舉頭何處是鄉關兩度風前心黯黯


風片片月團團嚼折當門一齒寒拈了也見還難星在秤兮不在盤


如龍無足似虎有角獨坐虛窗花開葉落江北江南豈非太錯看取令行并班必剝


靠卻拄杖腳背汗出天上天下還同受屈四七二三覿面呈不知卻問天邊月


回互不回互塞殺無明路突出飯籮頭幾人空放過急放過嵩山撞著破灶墮


眾手淘金誰得者逆水之波可知也穿山透石與麼來拈起拂子劈口打


咄咄兩扇齊開何太直水潺湲風蕭颯草裏射鵰誰中的


三十年來鹽醬裏幾番紅了幾番紫誰道臨機不見師國有憲章難放汝


頭髼鬆耳卓朔千聖不移如山如嶽日往月來神光濯濯前三後三徒爭口角玉鞭擊碎燄光飛天上人間唯我知


五陵年少佳公子手把珊瑚上酒樓深夜醉歸人不見可憐獨自賣風流


英俊流終逸格九萬扶搖方展翮塵沙劫海剎那遙百億乾坤一毛窄白日迷蹤青天失色長連床上噇酒糟虎項金鈴誰解得


赤口赤舌吞白日左旋右轉風雷急飛騰直上三十三兜率陀天底拈得咄無位真人是什矢橛


拈卻門前大案山海雲猶滯兩重關忙忙日月如流水幾箇閒人天地間


塞卻鼻孔拄卻舌頭纖塵纔起大地全收霜天月落作者難酬南山北山霧鎖煙愁


左轉右轉彼此俱險古佛家風白圭無玷龍門好手知是誰六合乾坤如電閃


水裏月太孤絕玉轉珠迴須甄別踏破秋聲歸去來大家應共知時節


苔花沒字土埋龜風雨消磨絕妙詞不向圖經中舊見無人知是蔡邕碑


主中主誰辨取色色塵塵龍驤鳳舞報君知莫莽鹵先天未是心之祖


春風急春風急八駿奔馳追莫及南北東西把定時為君直上孤峰立咄只在這裏


祗箇拳頭有誰不識多口阿師自貽伊戚遇貴即賤兮攬草成藥逢強即弱兮執金化石咄哉無數癡人盡向言中取則


山中虎卻是汝四七攢眉二三飲氣落落雄聲滿大唐林間狂嘯腥風起休迴避相逢拶出骨裏髓


三頓烏藤輕放汝跛足阿師相共語電光影裏卓紅旗末後嘮嘮可惜許帶累兒孫不丈夫十字街頭空沸屎


識病還須善病家從來盧扁較些些不勞鍼砭膏肓起寰海今朝謾自誇良久云且放雪竇出氣


一箇閉門作活一箇草裏亂叫今日檢點將來直是令人好笑


穿起鶻臭衫頂上炙脂帽渠無國土兮逢緣皆得玅君不見長者子行草草伶俜五十城忘卻來時道


烈燄翻身透碧岑達磨不會問盧能逢人未可輕相委踏雪歸來只掩門


眼見如盲口說如啞上下四維絕瀟絕灑倒用橫拈全無柄把海神知貴不知價留與人間光炤夜


一老一不老全身入荒草應喏甚分明根源無處討無處討秋深白露和煙島


赤肉團邊開大口八萬四千牛馬走現成公案絕淆訛貓兒依樣呈家醜


祖域恣馳騁曾經有幾人千兵容易得一將最難尋日月膠中色乾坤火裏水杖頭挑不起踏斷草鞋繩


莫怪麤疏象骨師意根未了強狐疑兒孫闢地栽荊棘掩鼻偷香枉受欺


內卦外卦全無縫罅謾言千里同風彼此分疏不下惑人自惑底何心赤手白拈成話杷


一生擔板無行止巧發金丸擲鼷鼠壯士拔劍為不平意氣繇來獨相許喚得回喚不回向後從他眼自開


是風動是幡動癡兒面前休說夢不是風兮不是幡澄潭那許蒼龍蟠黃梅衣缽空惆悵贏得區區建剎竿


同死同生驗作家夜深誰共摘楊花憧憧四海安如底休更人前弄爪牙


裂破虛空舌頭無骨鵠白烏玄棘曲松直彈指三聲賊賊賊賊


慣撾毒鼓聾人耳好笑將身缽裏藏蚯蚓驀過香水海蝦蟆跳上穹蒼


晝日夜月見見何別風落霜寒一場敗闕撫掌三下


一葉扁舟一釣竿鉤頭香餌未曾殘直須入海深撈摝休滯蘆花淺水灘


虎口橫身恁麼來賞伊膽大絕低徊涅槃堂裏還鄉曲錦繡香囊炤夜臺


當機覿面提覿面當機疾一等弄精魂就中人不識片石嵯峨應也無蒼天蒼天奈汝何


糞掃堆頭拾得春斬新日月立乾坤羚羊屏跡千峰頂逐塊韓盧空秪獰


寒時寒熱時熱通上徹下孤危險絕俱胝老人秪得一橛秪得一橛倚天炤雪


一翳未消空華亂墜地獄天堂髑髏粉碎正令倒行失錢遭罪雪上加霜又一重瞎漢依前原不會


遍界不曾藏通身絕影象斫額望州亭驟步歸方丈無人識得渠徒自傷鹽醬金圈拋下乳峰前流水白雲空蕩漾


毘盧師法身主日夜相逢淨瓶裏黃面瞿曇不自知止有韶陽較些子剔起眉毛仔細看落花忙逐東流水


山高海深人不測古往今來轉青碧淺近輕浮莫與交地卑只解生荊棘行路難行路難君自看


花擘涅槃心踢瞎正法眼不語兩低頭機關何太險滹沱高浪蹴天浮魚鱉安能測深淺


眉毛雙綰同心結咄咄商量此事來八字打開猶蹉過舌根未動禍先胎


金鰲一掣滄溟竭是聖是凡齊吐舌沒羽將軍應自知屠龍須讓人中傑


鼓角霜殘入暮雲法身喪卻暗銷魂無端扭捏孃生鼻到處拋沙觸忤人勘破了莫紛紜七十二棒且輕恕一百五十難放君


瘖啞盲聾成隊走無孔銕椎不知有閻浮樹下笑呵呵驚起雲門藏北斗


冷光閃爍切忌名邈古兮今兮誰同啐啄啐啄相應金雞忽鳴長安道上不許夜行


百匝千重千重百匝劃斷葛藤全無合煞學海波瀾一夜乾龍象當筵恣蹴踏


萬仞峰頭翹足立宇宙寥寥望何極東土西天兩脫空至今鼻孔無消息


不儉不奢知音可嘉明珠絕纇白璧無瑕大野寥寥兮千峰寒色虛堂寂寂兮雨滴巖花君不見少林冷坐人難識隻履攜歸暗自嗟


千仞龍門留宿客振鬣揚鬐遭點額胸次嘗藏十萬兵閒行氣貌多輕忽咄咄五帝三皇是何物


拈出南山袖裏鎚眉間血濺萬重圍梵王驚起寒毛豎折合還將漆桶歸


拈尾為頭放一得二文殊普賢的何面嘴鶯啼三月時花發千山裏止止古路茫茫祗這是


家住海門東扶桑最先炤腳下草離離回途不涉玅道道放一竅拄杖頭邊任跳


嚙鏃之機端可超師趯翻一瞬電影難追但念水草伏惟伏惟


月似彎弓少雨多風高標可愛一鏃遼空取箇眼兮應睹未睹捨箇耳兮合聰不聰因思良馬窺鞭影咄


我得汝不得撞著白拈賊頭角未崢嶸鼻孔先遭塞直中曲曲中直明鏡當臺重拂拭四生六道一光中狂夫猶自問彌勒


堪笑堪悲王老師百年殢貨少人知從前活計都銷鑠暗寫愁腸寄與誰


空裏橛為君決晝夜嘮嘮無法說香嚴老子樹頭懸卻使溈山笑不歇別別萬古碧潭空界月


一句當天群機杳然絕瀟絕灑孰偏孰圓辨龍蛇兮眼何正擒虎兕兮力不全難難喫人輕薄太無端


句中意意中句虎之缺兮馬之馵爍迦羅眼弗能窺十劫辛勤且觀樹好大哥須回互莫來攔我毬門路


祖師機劈箭急黃卷赤軸收不入衲僧今古競頭爭龐老西江只一吸咄吹出楊花當白雪


饑即加食倦來倒臥伶俐衲僧秪消一箇忽逢東魯周公反認西乾達磨錯錯多口阿師自招禍


冷語侵人恨不消阿誰能辨腹中刀含情休問別來事歸到家山鬢已焦


千金肯惜買焦桐著意花前聽轉聾流水高山彈不盡一齊分付與東風


生死海裏黑風惡吹覆渡船難著腳龍吟枯木髑髏寒萬里秋空飛一鶚噁作者好求無病藥


兩手扶犁水過膝聞見剎那齊壁立三千沙土夜沉沉為君打破精靈窟


久諳韜鈴老不妨英雄叢裏獨翱翔江山喜得狼煙息兵氣銷為日月光


高步丹霄一齒翁石頭路滑步來工呵呵冷笑通身汗佛祖從茲拜下風


一出一入風雷迅疾魚躍鳶飛鬼號神泣從此三千海岳昏曹溪路上休登陟


歷劫迢然絕謂情持來何必強安名等閒一撲光零亂影入寒泉徹底渾


秋高屋破看星眠絕倒盧公不會禪衣缽將來無著處嶺頭逼得命絲懸


客從遠方來遺我徑寸壁中有四箇字字字無人識咄是何言歟


無舌人解言語萬象森羅咸側耳角徵宮商同一音溪山雲月分明舉分明舉殷勤抱得旃檀樹


請君過這邊來曲躬叉手而立是非自古無真人情安可皆得茶鹽隨分殷勤秪貴應時及節


長憶江南春景好鷓鴣啼向枝頭早堪悲昔日老靈雲三十年來無處討無處討休懊惱而今競愛摘楊花紅香滿地無人掃


祖師樞紐南箕北斗無味之談塞斷人口羅紋結角兮鶻眼迷蹤網珠垂範兮驢唇杜口踞地翻空師子兒生平豈肯隨他後

