嘉興大藏經（新文豐版）數位版, No. B471 空谷道澄禪師語錄


入廛應世過繁勞脫去尋山學種桃空洞無風雲到隙曲塘有水月歸漕編籬代護園中果修竹兼除道上蒿獅子潛威狐兔邈栴檀勢大苾芻高


攀巖附葛踄峰巔到此方知別一天五色卿雲舒錦繡數聲啼鳥咄璣璇長林樹老蒼虯繞崇嶺石橫白虎眠半點浮塵飛不到暫將香草作蒲氈


雷鳴借響燒香鼓電閃留光代燭明雨滴樓前擊石磬霧飛堂外罩蘆亭門寬那怕雲關鎖池大何嫌水覆萍休教人間重睡夢高懸化日出東溟


日沒嶺西又出東晴光皎皎一輪紅當陽不惜懸秦鏡默地無思挂楚弓歲歲清輝浮九陌山山皓彩化群蒙孤圓照破坤輿暗對景方知色是空


瑞結如蟠遶峻峗樹穿石竅蔓盈枝綠林翠鳥顏相合老葛蒼虯影較疑竹掃堂前風過早雲舖山半雨來遲吉凶未卜觀天象定裏圓明不再思


生來懶散喜居山一味清幽若鈍頑絕是絕非忘異路離聞離見破疑關斜窗飄露眉生玉破壁招霞衣帶班蓂莢有心開歲月峰巒無事懶高攀


路近蒼松作客亭山光樹色巧丹青煙霞不異王維筆風響何須普化鈴頑石點頭因聽法靈猿舉掌為聞經人間問我安身處茅屋幾椽傍大嶸


景寂山和道不貧枝條摘盡又生菌不將钁去開新地惟待風來掃舊塵兔影盈虛知朔望花情收放識秋春當陽一句原無說策地敲床笑殺人


寒山挂錫已多年土面灰頭出自然求佛不如忘四相得心何必覓三玄行吟池畔魚聞法坐默林邊鳥問禪大喝一聲知也未天空豈滯任飛旋


尋常不敢起思惟百結草衣且待時將就巖嵌好躲雨生成茨壩免栽籬支鐺樹下燒枝葉洗菜池中拆土泥爛煮玄芝先供佛靈山那得者般齊


蘆蓬簷外眾山翹覿面昂頭若見招巨海千尋聲透徹高峰萬仞氣頻超煙霞散去陽光近屼嵲排開天際遙常聽迦陵清梵雅雷音相接海音潮


岑巖峭壁向誰誇凹石如獅踞路槎藤結樹顛垂寶蓋水流平地湧蓮花兩輪日月千年燭一片山河萬歲家不識人間真下落怎能樂我者生涯


撲破瓢囊一物無頻將畫餅濟饑徒盡生守戒絕魔使永劫捨身作佛奴迥迥圓明照頓漸昂昂旨趣辨精麤中然站在無憂頂萬紫千霞信手塗


一生只愛處平常淡泊清幽自覺長風虎已經錫制伏雲龍自有缽驅降覺心得息群魔息迷意若狂六賊狂不用許多奧玅法從寬放下絕精方


山居何所事火種憑刀耕種下菩提子結成般若瑛不燒有燄柴端煮無糧羹月在秋潭映日來繡谷明


朗開三車路火焚五蘊山既驅獅子猛那怕野狐頑凌空鶴衣白木落虎毛班優游心不繫處處得長閒


白猿啼古樹野鹿臥高丘百物皆含趣萬般有出頭遨遊嘆息世多愁滿眼開經義遍山現白牛


居山雖未久事事可堪誇富貴一林筍榮華兩地瓜汲泉冽井近攬勝野晴賒持杖塘邊立投機有暮蛙


身在五湖客孤貧不借威摘蔬同鼎食徒步勝乘肥離境寧為是多言已覺非高眠忽枕墮榻內顯珠璣


柴扉常寂寂忽啼樹上禽三摩眼孔入多漏耳根侵瓦子連聲擊石頭帶土擒鵲巢為說法一聽起迷心


鵲噪鴉鳴處何其問吉凶力大堪騎虎缽靈可罩龍山高連鷲嶺星朗示玄宗勘破佛魔境屹然立要衝


修竹迎風爽喬松待鶴居趙州茶不竭禪悅食忘機搖舌鋒如劍揚聲吼若獅案前無限景助我發新詩


凝眸山色近舉步蘚痕多採蕨連根拔尋薪帶葉拖雨收苔徑滑林密鳥音和清涼驅暑吏持竿上木鵝


不登九折阪誰識道中難藤葛原無擾是非自不干步憑雙草履坐止一蒲團本分忘人我便覺地天寬


既有聲名重并無論賤輕梵音鳴大壑法語播滄瀛青雲現花從古鏡明識心本是佛海晏與河清


居太古樸鬧市取閒消不識諸方苦殊因本地驕童晝打鼓石女夜吹簫寧淡山中靜休濃世外驍


心猿常寂定意馬自安全三毒轉三聖五蘊證五仙三百六十士八萬四千賢一夥清虛客同登般若船


斂形忘舊跡舉步踏新苔迷卻進山路方知出世才利生日已近接物時將來分付長行眾風香花正開

