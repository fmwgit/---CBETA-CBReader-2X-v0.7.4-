嘉興大藏經（新文豐版）數位版, No. B276 不會禪師語錄


坐禪越世最希奇誰放身心閒片時萬象居然因念有尋常莫教閻羅知


坐禪切勿厭皮囊滿耳如來滿眼光曠大劫來為外護家無小使不成行


坐禪豈是死枯樁大韛紅爐煆幾場佛祖位中收不住魔宮虎穴任鋒鋩


坐禪惟忌論有無令色巧言何自辜問著扶桑多少路口銜匾檐眼生膜


坐禪切忌習詩文雜毒難除轉不親生死若將學問了達磨一派是狐精


坐禪切莫取心空若取心空更不空除色取空亦是病色空俱泯古家風


坐禪守一絕多方萬行無非小歇場滾浪波中劈不散鬼神難覷佛難量


坐禪只貴起疑情獨戰能衝百萬營定國空王莫妄動僧祗不歷自清平


坐禪毫不隔途程求佛求仙喪本真擬議思量魔黨縛無心又恐黑雲侵


坐禪求靜厭塵喧恰似狂獼入果園若識本然無取捨乾坤盡在一毛尖


坐禪不立坐禪工那管情忘心境空凡聖兩途俱蕩盡千江萬派自朝東


坐禪直坐盡窮底設若依稀隔萬里拿住驪龍照海珠丈夫豈被識神使


坐禪本為了生死故紙莫尋還扣己萬仞峰頭獨步行現前佛法腳跟底


坐禪何定四威儀倒海翻天莫放逸動靜了然中不立鑊湯爐炭任施為


坐禪莫染五味禪小果人天福報緣瞠起一雙清白眼可憐不薦待驢年


楞伽讀罷喜高眠不效古人撐破船忽遇知音來接拍齊吹玉管樂餘閒


一片模糊仗汝莊毒流中夏換人腸從今笑破諸方口漏洩春光也著忙


萬派歸源升上方幾回聚散透陰陽百千香海無邊闊盡在當人一竅藏


常應皇宮現帝身虛空為體物為鄰人人共祝堯天壽萬國來朝萬歲君


無端狼藉雪山頭驚起梅開笑不休若識明星射眼處家園破散步騎牛


古路迢迢自坦夷耕雲種玉好提撕猛然蹋著無生路不二門中看是誰


行腳虛草鞋錢不如隨處隱山巔想是個中無消息白雲窩裡對蒼天


多年養翼仗叢林自愧何堪直指心折桂去挑潭底月時燒柏子意深深


巍峨飛閣碧雲擎獨壯人文在赤城寄語四來高上士上頭一步好行行


挂月凌空紫氣分巽峰垂秀襯青雲閣中書劍增光彩定見龍飛勢不群


白頭老衲貌熙然歷閱滄桑幾歲年不問春風明出入冰霜烈志得心堅


自憾疏慵越世情大都投老欲身輕孩心古貌如公少擔荷叢林五百僧


名士分燈格外才能含萬有在公培丹丘鳳翥文明日蘭桂芬芳自降來


既作沙彌半是賓關頭已過便抽身巾缾更有人來侍後作孔門柱一根


關煞全消祟不侵杖頭撥散幾愁雲只將忠孝傳家業常憶叢林如憶親


滿懷珠玉映星光此步青雲特異常筆走龍蛇驚海嶽高攀丹桂報秋香


樓臺風引碧桃香萬物獻來自有長價重乾坤那一粒請公細嚼始承當


昔時同作飄蓬客因接水雲各一方想是婆心都未歇羞慚已帶鬢頭霜


秋深無處不蕭條每恨雲關客路遙黃葉盡隨流水去朝朝幾望四來橋


天命之年似木兒形藏破碎已多時龜毛豈屬人增減今古何嘗有合離


人天耳目叢林號令震威一喝云萬別千差一搥打正


戒行精勤助道基絲毫傾動墮污池情忘物化何持犯做個敲枷打鎖兒


林疏葉脫滿山窗適餽兼金益我囊無數秋光誰撿點孤清月下始難忘


悠然不昧根基久德備溫恭全體彰數載優培多夙願靈山想是亦同光


手敲魚磬口呻吟動靜閒忙本現成若識滿腔流不盡生天生地一函經


旅泊寰中悟此身重光世裔纍於塵不因時共山僧話誰見三生是一人


佛祖門庭無別奇清虛恬淡養獅兒爪牙自有騰霄日兩兩三三罵我時


三臺有石五雲封納盡山河勢不同何似共吹無孔笛顛拈兔角笑長空


見頂見眉能幾知律陀不是瞎波斯誠然辯得煤中墨堪與人天作導師


若將紙墨當宗風違背拈花一笑中凡所作為俱是病似磨五彩畫虛空


有成有壞假因緣難畫難描實本錢法法無中生巧玅有無頓盡是先天


若神若鬼埜怪山精三寶叢林借你扶撐般若靈苗從此發大千何處不揮騰


讀書何用集秋螢孔孟心傳格外明筆底文章光射斗幽蘭香噴溢家庭


去年除夕對機緣今歲師歸別一天炮竹聲聲猶在耳空留雨露落人間


學道雖多性燥少多貪玄玅生憂惱前期昨日與今朝是誰起滅誰昏曉


中年學道盡力提事事相忘與佛齊勿謂故鄉空寂寞纖毫喪失鬼神知


幾經霜鬢為誰忙甘把家珍拋異鄉盡力掀翻陳夢影須臾莫負古今王


取個法名種個因若知祖意甚為僧黃金自有黃金價不厭時來打葛藤


林枯鳥散別家風玅體全彰有甚蹤一切有為無著處還鄉直路任流通擺壞猶如離桎梏癡人愛惜反為凶


深山處處有蹄輪不信桃源可避秦只為住山鹽米少思量掉背入風塵


半蹋海門半透霄潮音日夜吼山腰秪教個個耳根露大士從來玅用高

