嘉興大藏經（新文豐版）數位版, No. B246 嘉興退菴斷愚智禪師語錄


良田不顧恣跑哮頭角崢嶸路轉遙歷遍幾多危險處那知回首惜靈苗


今朝鼻孔始將穿劣性生獰盡力鞭縱使驀然狂跳躍秪消牢把索頭牽


見得調來息妄馳芒繩緊緊且相隨林泉野色雖堪翫豈可忘勞力暫疲


歷盡艱辛瞥轉頭肯將鞭索放教柔嘗逢香草清泉處恐起貪饕尚繫留


古木陰中碧水邊縱橫收放總悠然牧童歸去天光晚步步相隨不用牽


翛然物我兩相如柳陌花衢何所拘溪北溪南王化裡橫吹短笛樂盈餘


岸柳溪桃花影中隨渠飲啄步芳茸牧童瀟灑煙霞外徹體風流睡興濃


人牛脫略沒邊中彼我渾無異與同一片白雲光皎潔滿山明月絕西東


拍雙空手獨幽閒豈似尋常麓水間信步歸來孤月冷還須拶透那重關


人牛到此影無蹤雲淨寒光透碧空底事明明休更問黃花翠竹綠陰叢


衝煙涉露採花時深入香林滿帶歸歷遍雲山咸自得豁開雙眼任翻飛


千花萬蕊足生涯來去優游孰共衙滿目風光從所適兒孫翼翼自成家


徹底掀翻窠臼時赤條條地絕支離豈如迷蝶空遊戀留得甘甜蜜潤脾


靈明透徹最風光飛舞翩翻各自忙銛利針鋒誰敢觸痛心一劄直須當


勘破浮華復隱桐個中關捩悉皆通從茲飽腹無餘事一任芳菲鬥紫紅


濟水汪洋自有源祖翁嫡脈亙長天當陽迥出摩醯眼萬古恒開陸地蓮


玉蘊荊山珠隱淵忽逢良匠豈能潛一聲爆地無回互脫體風流顯眾前


寶閣凌空紫氣雄碧溪環秀羨來龍嵯峨雙塔蒼煙裏儼若當年靈鷲峰


秀萃秦溪古剎中福臨此地是真龍老翁高蹟巍然示傑出禪林第一峰


為法忘軀不計春巾瓶久侍受恩深每經痛棒難伸屈更切提持已報音祖席定非堪繼紹精修庶是可擔任關中得滿三年願再乞慈圓巖竇心


師壽莫能量森羅共讚揚道風遐邇播法席古今彰濟水興波闊真燈續燄長滿筵龍象擁華放碧曇香


沙堤遙望滿林秋執杖登高興轉稠汲水煎茶泉眼活鋪氈設座景風優海天渺渺同師德山樹濛濛亙古猷侍久不知歸棹晚謹將瓶子注龍湫


群然大慶出尋常海納山容豈較量碧漢迸輝雲戶月金風吹綻桂枝香衲衣高隱秦溪秀竹杖橫拈獨照長嘯傲煙波清晝永從教緇白共稱揚


華屋鄰溪住悠然唯爾家開軒迎皓月移杖款丹霞野渡垂絲釣游魚噉影花香風時遞遠蘭若道聲嘉


宗風久已播嘉聲名剎於今喜得人振起如如新氣象春光仍復照遐津


道誼交來豈計春庭梅幾度吐香新法筵慈命應須繼不獨弘宗可養親


守拙忘年盡己衷禪波浩瀚豈能窮願聞八閩提綱要自愧疏愚負祖風


冰霜歷載久埋身金谷瑤林竟不春何幸挺然連放萼香風無處掩其真


雲林深隱幾經年忽放奇姿勝藕蓮且喜聯芳名不昧敢云諸卉漫爭先


天然雅韻愜幽情不假丹青點綴成滿座清風堪足羨團圞共坐話無生


每憶同門誼惟兄契最先忻逢花甲啟佇聽法音宣慧海摶紅日高風播碧天南山當聳翠祖脈自綿綿


本師法道若深淵病骨何能任此緣喜得吾兄欣拽杖直教濟水愈滔天


荒林幽且靜忽聽語聲揚盃注天池茗爐添柏子香道交猶水乳意洽若笙簧幸得安閒法來增斗室光


時中切莫妄攀緣動止當觀上古賢師德親恩應不負急須參透未生前


明德由來出眾峰個般消息要須窮百城煙水緣何事樓閣門開信步通


披襟禪寂坐靜聽水雲鐘惺發幽林鳥驚翻巨海龍聲逾軒外竹響度嶺前松會得其中意同遊般若峰


水肌玉艷白盈空香散幽清月色融不染一塵澄徹甚共堪涵養性天中


趺坐方床靜夜深蛙聲嚦嚦契禪心灼然物我渾無二者點靈光絕古今


竭力耕鋤倦不休拖泥帶水汗淋流長歌到處聲嘹亮祖意西來莫別求


一體同觀莫恣饕堪憐活剝與煎燒此時悅口殃誰致他劫償渠果自招須種福田如日永好翻業浪若水消蠲除籠網從飛躍海角天涯德被遙


無論老幼及賢愚好把彌陀佛號提自性天真全體現金蓮臺畔接歸西


莫戀紅塵念佛陀樂邦絕勝苦娑婆有緣善士親能到千葉華香鳥獻歌


識得彌陀大覺仙舌尖常現百餘千白毫光照河沙界馥郁華開七寶蓮


捉敗家中六賊奴西方不異此娑婆彌陀時刻常垂護引導眾生出愛河


不昧彌陀自性天紅塵堆裏踏青蓮香風時復吹人惺佛境分明在目前


彌陀念徹絕追求罪性元空不用鉤天上人間堪自適河沙法界一毫頭


勸君猛省懼塵埃好把菩提路踢開直入真如不退地何妨利眾去還來


終日波波盡屬埃罪門緊閉有誰開秪因把髻自投入淪溺幽冥不易來


貪迷造業墮塵埃我佛慈悲善戶開權把三乘法教化聞修定自樂邦來


凝神靜坐莫沾埃縱有紛紜總放開究竟未生誰是我定然驀地撞將來


若得居塵不染埃猶如菡萏水中開人間天上誠堪羨物外逍遙好去來


三千諸佛淨無埃妄自塵籠障不開瞥地歸真明實際方知觸處即如來


一念歸真豈有埃百千業鎖廓然開了知生死渾如夢佛國天宮任往來


心地如能絕點埃性園常自覺花開他時果熟香飄日不枉閻浮去復來


大地山河非土埃草頭祖意潑天開森羅萬象如如體隨處瞿曇示現來


識得紅塵不是埃任君收捲任君開縱橫大用誰能測踏遍乾坤彈指來


學道如撐逆水舟手中篙子豈輕丟一稿不到舟傾覆得過巔涯未可休


學道如兒到遠方迄今猶未見還鄉時時刻刻倚門望一旦親逢喜倍常


學道如行快櫓船善操不借索來牽通身冷煖渾忘卻欲到家山猛向前


學道如人入戰場拼身捨命要征降假饒百萬軍騎敵得勝歌回意自強


學道如歸萬里程急須努力上前行一朝得到家鄉處玉樹花開香更清


學道如磨鏡上塵蠲除淨盡乃方親本來面目自成現妍醜分明豈問人


學道如童牧牯牛一回入草一回收直教不犯他苗稼猶把鞭繩緊繫留


學道如獅吼一聲百千野犴悉皆驚青山綠水無求侶明月清風樂自盈


普濟香茶滌悶埃頓教煩熱即時開休嫌永正家風別秪要當人知味來


田田綠水總無埃陌陌如龍界畔開插遍青禾農盡樂灼然恩自聖天來


堪羨牛兒犁土埃荒蕪淨盡賴渠開不知力竭神疲苦反益鞭笞促去來


狂風終日掃塵埃括盡浮雲四望開水涸苗黃農力倦願施甘雨沛然來


偉哉步步迥塵埃瀑布瓊花足底開憑桁若行千百里此身無去亦無來


彩幡高掛拂雲埃試看巍然殿貌開不是老盧親口示那知覿體現如來


幽瀾漱玉潔無埃為惜行人路畔開汲飲頓教涼徹骨甘泉須信有源來


湛湛圓輝絕點埃鐵圍遍照悉皆開光明花向心中現智慧根從頂上來


無涯法海最深淵清隱高風詎可宣一任碧峰南拱揖且從秀水北環聯梵宮香霧氤氳合叢樹幽禽來往翩暮鼓晨鐘空世想并心參叩大金仙


寶鏡當軒耀碧淵交光映徹妙難宣金風拂拂銀河湛玉露洋洋珠斗聯雲外天香來馥馥案間雅句綴翩翩陽春自愧難賡和聊續荒詞奉上仙


遙送鯨音過藪淵洪聲普震豈能宣三千界內光明遍百八嗚中緊慢聯敲惺晨雞啼杳杳驚殘迷蝶夢翩翩竹移青影東窗曉又得慇勤事大仙


晚霞靄靄映湫淵雁集平坡數莫宣蓮渚流清從飲啄蘆汀沙煖任棲聯長天隱隱排行字遠水迢迢照影翩閒望秋江無限意逍遙何羨醉樓仙


疊疊峰巒杳隔淵水雲縹緲景難宣天呈圖畫分濃淡地獻鯤鯨啟斷聯坐絕妄緣禪寂寂行吟幽思興翩翩乾坤極目承誰力自信全超不壞仙


昔時佳興羨陶淵今植山房幸莫宣銀艷金姿清貴富瓊葩翠葉錦奇聯游蜂永絕喧相擾浪蝶難教擅便翩歷盡曉霜終不萎幽芳得獻大羅仙


冥蒙山色暗龍淵陰氣沖號曷可宣煙樹數家相掩映滄波千頃漫淪聯雲生深谷樵迷徑雨洗荒林鳥絕翩詎訝披簑垂釣叟悠悠物外勝神仙


碧漢斜陽漱玉淵澄空瑩潔莫能宣紅霞燦燦光涵曉綠水迢迢波影聯吹浪游魚歡踴躍凌風歸鳥兢翻翩江天一色真堪羨偏契林泉出世仙


余心同霹靂所作咸忠直事事效先賢心心依古德六根不染塵一體豈沾色非己敢稱誇惟天能委悉


閒坐明窗下紛紛落滿林爛銀鋪竹徑碎玉點衣襟訪友人迷路尋梅客阻心野僧將遣興聊作一篇吟


骨格雖微氣量豪扶搖而上不辭勞秪因自有凌雲志故爾飛騰霄漢高


有為物色本無情一線靈通得上昇時至高嗚人仰望目難窮處孰能聽


頂門竅發震雷霆驚起群聾徹骨惺直得分身遍塵剎當陽誰敢觸其英


自處重巖尟客來幽林小徑長蒼苔清風明月堪為伴野蕨藤花不用栽


乍入山來懶閱書攜鋤且自墾茶畬談玄設妙渾閒事一飽忘飢樂有餘


攜杖穿林野興濃子規啼徹百花叢見聞不昧機先事一段風光觸處通


似兀如癡口懶開了無閒事掛心來飢時撥火煨黃獨飽後烹茶飲數盃


幽鳥聲聲宣妙法榴花灼灼顯真機燈籠露柱堪相委色見聲求豈易歸


坐倦和衣展腳眠鼾齁鼻息任余便猿啼檻外驚殘夢紅日團團映滿簾


岸柳籠煙綠更濃溪桃映日水浮紅風晴雨霽春三月幽鳥一聲深樹中


移坐巖前就碧天閒縫破衲少針穿黃虀麥飯隨時過自喜清貧勝濁緣


緣陰深處囀黃鶯若個知音洞眼睛為報參徒休外覓瞥然回首是家程


數載煙霞遠市廛甘心冷澹絕攀緣松風竹韻閒消遣野鹿群猿伴我眠


深棲巖竇是良方喜自埋頭歲月忘閒把蒲團敷地坐不知日暮與天光


庭花帶雨折簪瓶紫芋添虀煮破鐺幸自檀那輸國課茅菴無事樂閒情


竹戶閒關坐石床休心碧嶂度餘光庭前古柏無冬夏那計籬邊幾綻黃


茅舍深棲養病身無思無慮樂天真閒名久謝誰相識一覺安眠意最親


終日昏昏過了休無論寒暑與春秋有人問我成何事一個粗拳劈面酬


如來親血脈鼻祖嫡津梁德越乾坤永光逾日月長


法王真慧命龍象莫輕浮驀地親拈示群峰悉點頭


宗風憑繼續日用任施為掃盡狐狼跡堂堂更有誰


縱橫皆自適動轉總隨宜指出形山寶光明遍界輝


禪林遵警策海眾賴維持一擊虛空碎嚬呻獅子兒


拈來為道用提起示諸人直下知端的當陽一句親


衲僧親活計顏子似同流飽腹無餘事高懸拄杖頭


千聖皆同備群英曷可虧團圞無縫罅日炙與風吹


跏趺堪穩坐定慧作根基為報參禪者須明向上機


江山都歷遍到處不曾離颺在紅塵裏無人識得伊


關中行沒途程飯後欣舒步翛然絕擊縈


關中住無別務焚香閱古書何論朝於暮


關中坐脣懶簸豎起鐵脊梁那管蒲團破


關中臥衲被破鼻息任鼾齁從來無夢作


半夜子床頭鼠咬自家耳噓一聲咸入穴中心暗喜


雞嗚丑眼開一物渾無有黑漫漫大地盡成獅子吼


平旦寅拈香擇火示天真勤禮佛徹體清涼絕世塵


日出卯生涯當處何曾少钁頭邊覆去翻來用不了


食時辰饑火炎炎事最親炊黍甑野菜和羹勝美珍


禺中已花笑鳥啼無別旨閉篷門堪歎迷流隨境使


日南午大地炎蒸何處躲一彈指豁開寶藏空今古


日昳未蒲團敷坐如來地沒心情那有工夫閒拭涕


晡時申囊缽蕭然不厭貧無價寶圓明皎潔亙隨身


日入酉參徒莫怪無分剖秪粗拳直下知歸休外走


黃昏戌一日功程方始畢更何為摩訶般若波羅蜜


人定亥威音王佛今何在阿呵呵天上人間絕對待


者漢別無伎倆惟能守拙退讓事師一點赤心應機秪拈白棒自欣禪律兼規學者難為近傍生平懶合時宜篤志深棲雲嶂僅留殘質愧先賢莫把渠儂為榜樣

