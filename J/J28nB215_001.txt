嘉興大藏經（新文豐版）數位版, No. B215 頌古合響集


正令付全提不存凡聖機牢關百雜碎石火電光輝


一翳在眼空花墮一聲入耳塗毒鼓百萬忙忙總不知卻來椎下分甘苦


掣電之機人天罔知一椎粉碎遍界流輝


大智若愚大巧若拙潦倒瞿曇狂心未歇象駕崢嶸漫進途誰信螳蜋能拒轍屈百眾人前口似眉有理直教無處說


陷虎機關兩處安湍流一截萬源乾駿駒瞥爾窺鞭影凜凜霜蹄毛骨寒


外道虛空釘橛慶喜眼中添屑老胡據令全提難免證龜成鱉


掇轉霜蹄鞭影中春風蹴踏落花紅一從擊碎玄關後剎剎塵塵不見蹤


金不博金水不洗水兩既不成一何有爾罔明文殊靴裏動指


一定那論秋復春疑生情動見疏親等閒廢盡東君力空使名花解笑人


人人有片閑田誰敢絲毫錯誤女子网明文殊總與一狀領過


不遲一步不疾一刻明眼衲僧如何會得粉骨碎身未足酬一句了然超百億


一樹蘢蔥玉刻成飄廊點地色輕盈兒童夜覓香來處惟見階前碎月明


敲斷黃金鎖掀翻白玉盤他家得失莫向寸心安


一人發真歸元十方虛空消殞試問楊岐栗蓬何似雲門胡餅


倒腹傾腸舉似君不知若箇解酬恩祗桓一夜西風惡萬象森羅盡喪魂


屋角黃榆樹多來不記年今朝風信急滿地是金錢


毘耶老子善藏機淵默雷聲徹四維今古兢傳真不二豈知黃葉止兒啼


維摩示現默非默潦倒文殊得非得白日青天把火行分明一夥白拈賊


山自高兮水自深漫將瑣瑣寄瑤琴陽春白雪都翻轉別整宮商一段音


嘉州石像陝府銕牛人平不語水平不流


清淨清淨破戒破戒堪笑堪悲孰真孰假水漲船高泥多佛大廓然本體等虛空風從虎兮雲從龍


荊棘林中容坦步月明簾外闇抽身春風拽轉花狼籍添得曹溪鏡裏塵


項上鐵枷三百斤分明有理不容伸默然雞足峰前坐猶把金襴誑後人


拈花綽約露真詮引得頭陀獨破顏千古風流千古恨是非從此落人間


春滿百花無避處等閒舉起便淆訛縱然笑豁娘生鼻不覺全身墮網羅


航海東來黠兒落節為法求人自作深孽賴遇梁王是作家有理直教無處雪及乎隻履復西歸蔥嶺無端重漏泄不漏泄分明弄巧反成拙


得得求人志不休一葦踏遍楚江秋而今隻履歸何處萬壑千溪腳下流


最初椎落雙齒末後狼籍隻履中間幸自可憐強欲分皮析髓今朝掘地更深埋免得青蠅鬧不開


達磨九年面壁坐深雪之中得一箇得一箇森羅萬象平分破


蒼崖萬仞雪齊腰凍得娘生鼻孔焦弄出多般窮伎倆此時難著一絲毫


討得心安臂不全思量秪合哭蒼天風高月冷人何處燄發珊瑚血正鮮


覓心無得正茫茫最苦將身雪裏藏脊背至今流白汗謾言肺腑得清涼


一去一來一老一少兩鏡對懸光影俱照直饒用盡神通未明向上一竅


被他捉著重增繩索直下翻身將錯就錯


挈挈波波不著知貪他佛法上他機再來圖得金襴也可是當初舊面皮


南陽三喚無風起浪侍者應諾為蛇安腳明眼衲僧知不知萬古清風自廖廓


江上琵琶月下聽尋嘗肝膽向人傾天涯自惜知音少翻作當年怨別聲


三喚三諾綿綿莫莫明眼衲僧無處啗啄負吾負汝各自行休問醍醐併毒藥


頂門一擊塗毒鼓生殺全機振古今雪後始知松柏操事難方見丈夫心


一喝直教三日聾江西從此喪家風誰知數百餘年後猶有兒孫罵祖翁


病入膏肓苦痛深神駒腳下喪兒孫一聲雷振清飆起鼓動三千海嶽昏


不昧不落將錯就錯百丈埜狐一坑埋卻


說甚埜狐身無端誑惑人咄今朝重註破不必競頭爭


不昧與不落太虛自寥廓彼彼大丈夫誰能受拘縛太阿出匣吼青蛇左右橫斜恣盤薄


不是心佛不是物六六依前三十六因思長慶陸大夫解道合笑不合哭


大用堂堂作者知情存毫忽便成私丈夫自有沖天志肯坐鋒鋩未露時


當機不薦眼如癡勍敵還須作者知正令只堪行一半電光石火未嫌遲


昨夜風雷鬥孟津桃花三級浪崢嶸幾多頭角成龍去蝦蟹依然努眼睛


南泉揮劍斬貓兒殺活唯憑作者知權柄一朝如在手分明看取令行時


趙州闇喜得便宜肯信遭人第二機頭戴草鞋雖跳出也知不是活貓兒


猙獰牙爪箇狸奴提起分明付與渠藉使兩堂俱道得南泉還下一刀無


狼忙刀下解翻身古路無人帶月行絕塞自今傳盛化金門宣敕罷徵兵


埜店齋餘聊問津作家竿木鎮隨身相逢盡道休官去林下何曾見一人


總許三人見一班那知全豹隱深山忽朝露柱生機變把住燈籠不放還


撥動煙塵意已殊那堪萬里共區區國師不向南陽住草偃風行在半途


一口吸盡西江馬駒踏殺老龐不用燒錢引鬼自然安帖家邦


春色到荒郊春風吹柳條木人能拍板石女解吹蕭玅曲無音韻清聲動泬寥西江吸不盡千古浪滔滔


劈箭飛流射碧湍一聲驚躍睡龍蟠如今莫向潭邊宿吹起冰花徹骨寒


得人一牛還人一馬虎驟龍驤誰敢定價三千里外見淆訛生銕一團無縫罅


左眼半斤右眼八兩露柱懷胎燈籠撫掌


一出一入風雷迅疾海竭山枯鬼號神泣觀世音菩薩幾時得成佛


渺渺煙波一葉舟竿頭絲線幾沉浮離鉤三寸如何道便有金鱗暗點頭


古岸垂綸不計秋盲龜跛鱉幾沉浮驀然負命隨鉤上踏破船舷當下休


浪走江湖已數春偶因漁父指迷津桃花玉洞無人跡空聽雲中笑語聲


獨泛蘭舟三十春煙波釣盡獲金鱗藏身無跡知何處明月蘆花愁殺人


金佛不度爐圓光爍太虛直下便薦得不用更躊躇木佛不度火院主眉毛墮烈燄亙天紅舍利無一顆泥佛不度水衲僧難下觜擬議隔千山迢迢十萬里真佛內裏坐趙州休話墮覿體便承當抬眸即蹉過金佛木佛泥佛穿來擲過閻浮更說真佛在內無端已被塗糊


金佛不度爐春色滿皇都山靈白雲活地肥黃荳粗木佛不度火放下便安妥射得雪峰猴錯過玄沙虎泥佛不度水圓融無不備水洗面皮光啜茶濕卻嘴真佛內裏坐出言成錯誤掘地更深埋免教全體露金佛泥佛與木佛贏得人前揚醜拙更將真佛強分疏咄是甚門前繫驢橛


金佛不度爐鎔盡舊規模人天渾莫測珍重赤鬚胡木佛不度火赤燄亙今古犯著面門焦莫怪無回互泥佛不度水魚龍陣方起若非弄潮人打入洪波裏真佛內裏坐好與劈面唾自道解破家何曾有這箇金佛木佛泥佛同途卻不同轍更問真佛蹤繇且去明朝來決


踞坐臺山古路頭往來雲衲被戈矛趙州提起那羅箭穿過髑髏即便休


趙州眼珠放光婆子眉毛委地雖然各占封彊必竟不出這裏閒來冷坐峰頭看他一倒一起


驀直去驀直去紛紛錯認指頭路南北東西艸裏行返擲迴旋能幾箇趙州勘破少人知歸對春風自歌舞咄這埜狐


指出分明不奈何太平草木盡干戈將軍一簇三關透日月雙圓奏凱歌


十方通透八面玲瓏駿駒顧影狐兔潛蹤


喫粥了也洗缽盂去日用現成何須特地


金不博金水不洗水師子咬人韓盧逐塊


銕壁銀山一箭穿過潦倒趙州口能招禍


業識茫茫無可據張公喫酒李公醉倒街臥巷礙人行敢道畜生真惡賴


趙州狗子咬著便死若有佛性毒不至此


水淺不是泊船處能縱能奪自有據一椎擊碎兩重關填溝塞壑無回互


覿面呈機法戰時無星秤子定錙銖滿腔熱血誰能識惟有清風明月知


聊施三拜別親疏尺水能興萬丈波裂破重關行活路任教四海動干戈


兩處曾安陷虎機收來放去絕毫釐不知離卻拳頭外誰是追風天馬駒


喑嗚叱吒萬人氣索佛法商量猶欠一著


出匣吹毛為不平神光閃爍自消魂髑髏穿過驚天地誰信大唐無個人


臨濟一喝是什屎橛無限青蠅咀嚼不徹


鑄印銷印全提正令要識綱宗不隔一瞬


無位真人嘗出入尿床鬼子無巴鼻休將芳草殢王孫春風眨眼花狼藉


無位真人驢腳佛手旋轉河山掀翻宇宙瞻之在前忽焉在後眨上眉毛漏逗漏逗


徑山門下彷彿臨濟堂中太錯要識無位真人不得倚門傍戶


一喝當機賓主分莫將知見強疏親反身師子威獰甚眼裏無筋一世貧


兩口同一舌雨散長空闊仗劍斬龍蛇甕中走卻鱉


閃電光中霹靂飛爪牙猶未露全機盲龜跛鱉休驚怪擒得神龍便跨歸


養成羽翼鳳凰兒老觀門下偶差池冷地忽然思舊債卻來別處討便宜


我早猴白伊更猴黑沒興忽相逢前凶後不吉饒伊入得門未免親遭賊


鳳凰不是凡間鳥爭肯將身入網羅飛向九霄猶未住賺他老觀踏翻窠


古老家風絕點瑕打開石人驗龍蛇雪峰不得其門入往往途中亂撒沙


殺活並行醍醐毒藥是賞是罰一任卜度


一條白棒掀天大都來劃斷千差路驚起南山鱉鼻蛇不動纖毫擒佛祖


德山一棒佛法盡喪總似今日老胡絕望


興化打克賓一棒一條痕古人雖已往留得典刑存三十年後幾箇知恩


興化風行艸偃克賓失錢遭譴打翻向上機輪石火電光難辨雙明雙暗全收是聖是凡齊遣一天風雨翛然紅蓼白蘋兩岸


興化堂前法戰新普天率土盡歸仁赤幡卓出清風面有理教渠別處伸


奪鼓攙旗驗衲僧便將黑豆換雙睛昔年曾被雪霜苦看見楊花落也驚


一東一西隴頭水一聚一散天邊霞一來一往道上客一顛一倒池中麻


箭鋒有路看謀略藥忌知誰善變通喚得回頭無勘處秪應千古動悲風


一葉扁舟泛渺茫呈橈舞棹別宮商山雲海月多拋卻贏得莊周蝶夢長


驀劄相逢正令行空餘一片老婆心而今拋入洪波裡疑殺滔滔天下人


劃破江流露月痕塵沙剎土冷沉沉夢回一棹漁歌裏曲曲難安佛祖心


象骨老人示徒擬議遭他一口韶陽突出驚人未免傷鋒犯手


南山鱉鼻多奇特描不成兮畫不得播弄腥風滿大唐敢問衲僧誰見骨


呼即易遣即難喪身失命太顢頇杖頭突出驚人膽拈卻南山仔細看煙冉冉草漫漫雪老雖然好手筭來也是無端


生死海中猶未渡傳言送語幾千程一棒打翻東海鯉迷人直下便狂惺


生死海未渡一語先分付渠熱返魂香伊撾塗毒鼓虎頭虎尾一時收甜者甜兮苦者苦


生死海未渡如何覆卻船截流伸一問滄溟立須乾二十烏藤風凜凜莫教有口借人傳


有句無句如藤倚樹玄沙斫牌禾山打鼓君不見雪竇有語兮要與人天為師面前端的是虎


布單賣卻起奔波萬里區區路轉多笑裏有刀傷痛處至今天下有淆訛


虎頭虎尾一時收笑罷雄風遍九州此日干戈齊偃息不知何處覓封侯


芭蕉舉起拄杖驚動森羅萬象蝦蟆飛過梵天眉毛元在眼上


芭蕉舉起拄杖萬象森羅膽喪我若奪來拗折看你有甚倚傍


芭蕉舉起拄杖露出心肝五臟衲僧自合知時免教落在頭上


晨朝有粥齋時飯展缽開單飽便休築著磕著如薦得不風流處也風流


喚汝即來遣即去觸著磕著難迴避驀然踏著笑呵呵腳下草鞋自家底


觸著磕著衲僧罔覺進一步兮搖乾蕩坤退一步兮填溝塞壑噁因思煉石補天何似鴻濛未鑿


日日是好日佛法世法盡周畢不須特地覓幽玄只管缽盂兩度濕


天晴日頭出雨落地下濕不用別思量管教能事畢


平不留險非取天上人間能幾幾撲碎驪龍明月珠敲出鳳皇五色髓止止君不見石頭有語兮承言須會宗勿自立規矩


作家慣戰不齎糧奪鼓攙旗勢莫當虎驟龍驤誰辦的反思仁義勝剛強


調將埋兵幾戰征尚書空使口頭爭三千劍客今何在嬴得悲風動地生


袖裏金鎚劈面來左旋右轉趁風雷韶陽因謗斯經故直得披毛戴角回


耳聽如聾口說如啞法眼舌頭孰真孰假


空裏採花水中漉月罪兮彌天焉可分說


一片虛凝絕謂情阿誰曾說悟無生喚回聲色頭邊夢直出威音劫外行


喫了油餈不赴齋庄師特特謝師來千山萬水俱尋遍踏破芒鞋眼未開


謾說分身滿大千誰家灶裏火無煙平空脫賺庄家客露出機關值甚錢


吞卻三箇五箇吐卻七箇八箇秪要侍者流涎不顧庄師話墮


雲門舉起竹篦凡聖潛蹤匿跡金剛門外生瞋木馬廄中面赤


雲門竹篦反增藥忌背兮觸兮成大火聚塞殺咽喉轉過身何須弄此閒家具


雲門竹篦去卻藥忌背觸俱非成大火聚塞殺咽喉何處出氣勘破歸來直甚屎屁


霜華三尺逼人寒佛祖難將正眼看不犯鋒鋩能舉令神光銷爍髑髏寒


戒慎乎其所不睹恐懼乎其所不聞朕兆未形頭腦裂那堪舉起漫紛紜

