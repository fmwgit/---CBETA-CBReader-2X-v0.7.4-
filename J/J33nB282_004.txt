嘉興大藏經（新文豐版）數位版, No. B282 虛舟省禪師語錄


古佛傳燈 不可思議 今人傳法 語言文字
匝地普天 無別無二 唯師半生 行腳居士
劍挂眉間 鳥王金翅 醫活死貓 腳跟點地
雪竇鏟草 破山與字 徑山一枝 天童斷臂
縮爪藏牙 顧惜祖意


誰是西溪第一庵泉迴面面鏡光涵身忙誰得煙霞住眼冷方能澗石耽磬落清聲書未捲缽分午食鳥來參幾多逸興歸佳句我欲然藜細細探


水到西溪分外幽年年清映似深秋君能一口都吞盡黃葉何曾一片浮


如何清冷出危峰水上山行話未空誰是坡仙能著眼廬山面目一般同


雲中樓閣謾重重竹影偏貪好寄蹤既是藏身不著跡問君何處可相逢


杜門終日俗緣辭品到堪傳別有思噬臍空煩貽後悔點頭應得悟前知窺春芳艷終開晚鬥雪奇葩不待遲混沌未來參面目無聲處處曲中詩


龍門憶昔獲追隨獅吼曾聞聲似雷密契無煩蹤跡合深知豈藉信音回悲今法窟禪多亂誰整宗綱興未頹獨步鴛湖重話舊來遊先喜報鳴槌


理安昔日憶相逢雙徑同時茶興濃為問鼻頭兩孔異傍施一掌爪牙雄即知作略端難及迥絕諸方大不同渴仰多年欣再會還期啐啄鼓玄風


境熟無佳趣寄想山水好況到清秋時落霞映樹抄徘徊入谷口紅葉堆澗道曳杖登其崖雲微影渺渺洞屋與蘿關鑿出非人巧坐此看奇嵒壁削千尋峭下到清溪邊澄泓鮮可釣沿路看遠峰巒青翠猶繞有鳥啼還歇有樵歌復嘯夾岸荻花斜白蘋連渚草始知綠野寬怪煞人間小因憶赤松遊獨交黃石老余亦有此志秋深增懷抱


小搆幽居可話空還栽秀竹間青松繩床坐後經行看一似襄陽無事翁


當年黃檗重心師記得香嚴忘所知但貴入門無別物何妨借路寄深思譬如葉落根還在又似花開春不離薦取全身明露處達磨政是未來時


路泣千岐嘆世人腳跟放好即同真得來不是艱難事可聽鶯啼二月春


太煞茫茫即俗人青山白骨問誰真收場看破雄心死雪月梅花不借春


分襟曾未久夢去又思君筆落青湘錦琴翻綠綺雲壁龍晴亦點石虎吼還聞僻性兩能合紅斜弄影曛


奇哉轢翁住家忘家計視家等夢中夢裏任遊戲予來到君家始識君大意不必別言他待予得野趣問予欲尋廬何妨我屋住書篋任我翻藥籠憑我取僻性愛深禪品過德星聚隻眼突頂門八面光射曙看破碧玉階空散天花雨只還本色人門栽黃檗樹


來從佛國解譚經悟得身非此日生花影方移棋局就鶯聲初囀浩歌成遊山不引盧敖杖對月惟聽子晉笙天愛歲星添紫氣霞光片片映春明


因何而示疾愛煞淨名身息意窮三指疏交謝四鄰花閒容鳥度水靜怪魚親骨瘦千峰立迴眸看俗人


行來豈僅叩名山喜得逢君展笑顏已信五車歸夢幻定知一鏃破重關蒲團宴坐休嫌寂鐵笛橫吹儘耐頑薦取風光憑劫外拚身共住水雲間


卜築愛深處青蘿掛竹扉苔深和石滑花淡帶雲微坐坐憐虛碧行行驚落霏真仙應不遠更莫問漁磯


自分劣根人依然未大寤被人呼腐鼠受盡魔所挫幸以夙緣來得契知音晤傾蓋締素好知非隨緣墮骨力似大年丰致肖玄度化日繼慧燈不殊真鼻祖濟上顯縱奪洞下明回互智者了影鞭實余深欽慕若猶說利鈍笑倒雲門普拈穎寫至此惟冀當面唾


古今詩滿帙獨愛陶令篇韻非風華勝句以人品傳大節分中事知誰不愧天先生清意遠如其性本然不計五斗米寧論二頃田歸來存傲骨剝啄謝車軒門前柳種後逕底菊開先寤寐羲黃想何妨托醉眠鳳飛曾度漢虯隱亦沉淵景行仰高德竹林邁七賢詩讀不終卷香聞識水蓮


叩門多竹樹不減翠微廬摩詰詩分畫右軍隸合書相逢曾下笠臨去欲牽裾欲贈天邊月幽光映碧虛


從今一日不離山路債風塵幾日還汩沒醯雞憐甕底翱翔野鶴快雲間低垂崖竹無煩種高掛藤花半自攀我欲登峰誰阻得迴身即是綠蘿關


身世悠悠豈易知還家三載事堪悲謗分知己何難受過在仁人亦所宜別我每憐花落處思君寧獨草芳時越中多少佳山水相約來遊不可遲


清崖落葉看幽閒獨我緣空偏愛頑情斷終年因睡穩興隨半老笑鬚斑鶯遷遠樹連雲淡鷺立長溪度渚潺瑩玉映濤秋韻好聲聲珮響震空山


開扉塔見半空迎椽竹簷茅卜築成石伏沙痕疑鶴影風搖樹杪帶琴聲蕭疏未是全身懶恬適皆因隻影清瑞感諸天供欲送先教給侍倩長灰


再來久羨仰山名曾讀刊書吐舌驚草插天神俱密護錫飛龍象盡爭迎交疏已信心能諒情淡寧知義不輕揮汗欣然新剎訪還期重把白雲烹


生平交每擇達士願同單道話胸襟闊機忘眼界寬擲開秦缶擊懶聽雍門彈無事看新柳風搖不避寒


吼山石鑿似仙家引動遊人問客槎簷下不無飄錦浪崖頭亦有倒生花僧來歌嘯層層竹我只題詩片片霞別展機關超格句莫嫌啼破幾聲鴉


溪山遠隔各分天得會西陵信夙緣濃抹春山能動樹淡描秋水亦生煙元章筆絕非關巧安道墨傳獨擅妍與我盤桓多逸趣不妨談笑傲神仙


或以指爪畫佛像授記他時道成相普賢毛髮轉法輪況身左右手倚仗瑞相兜羅展手綿令人恭敬起觀瞻應知玉筍春蔥外身心一如是莊嚴寶誌鷹爪在巢日瞿曇獅子手尖出歷劫曾修無漏因豈是神通有別術我見定師長指痕幾尺身圍道法存又見西祖三昧火先以手爪剺面門奇哉指上多佛事此宗爪牙全在此風裁婉轉善為人銀管摻摻當臂使當年湛老勗杲師特令甲剪到東司廁籌洗出苦行奇薄福如余何惜斯況且城東憶老母佛身無數爪光透予今自信乏神力徒憐竹籜添家醜獨思今已六旬年難得年年手澤鮮似蓄盍簪成雙美俄看屈首自悵然老叟近日倍臞瘦敢想摩訶背揩後忽失麻姑半寸餘一時癢發憑誰手還思莊生齊物論天地一指不容分抽腸掛枝儂家事亦可爪塔共佛尊萬緣自笑頗通達愛憎得失聞雷鴨尋得爪來仔細看西風吹落黃金甲


人世唯母子不以恩義篤懷思出天性動念時相逐予即甚不孝寧敢忘顧復奉侍缺平生臨危不徒哭純以念佛聲令母得瞑目葬恨無佳地外槨猶不足知土必侵膚兩子愧碌碌土埋二十年遮蔭無一木弟或修祀禮我未薦菽粟所幸出家來夜夜勤項祝願予若目連母終獲梵福今日母誕生如親見芳淑能仁塔光前代母三拜肅乞佛放慈光甘露受恩沐還慚無德僧難企陳尊宿草鞋供母時併母先超俗


鏤字入石中字以石倍美此法刱前人後世徒小技若解石與字心通會妙理超然敦清操與石符靜始持刀如持筆自然妙十指字成吐精華似花頓開蕊近欲覓其人許誰繼異士蕙水石農公吼山一見喜舉石索奇鐫鐫就曾仰止今又湖瓢來知我清如水又復出慧鍔輒揮贈芳軌回視利交者霄壤隔塵豕寄語看丹青勿認為郁子


君本神仙姿繁囂能盡卻居必對園花坐常覽史籍叱名戀世榮尚澹愛閒適不貪北海樽也懶東山屐風裁若散賓瀟洒近禪客所以與予交多載等朝夕契投不減蘭交定寧輸石華誕今偶聞大衍半其百蘧玉非曾知宣尼命復識到我湖瓢來相對真莫逆不挾盧敖杖疑攜子晉舄鼎焚惟撥香觴弄先辭席接僧能暢緣談道遂塵辟一腔已春涵兩眸自水碧為善非強行學古乃天植瑞氣看盈門祥光來奎壁靈椿無藉祝鶴算應加益願贈意外言白捧酬黃檗


湘湖世德振家聲大隱年來不借名偏羨伯休同玉潤還矜叔度若冰清曾參夢想漚花速必笑塵情幻影輕賀客如何盈室至依然洛社重耆英


靈壽扶孔光菊潭飲伯始從來重生日豈僅出蘇子況公道契來多年對蘭芷入廛人未避獨宿清堪喜頻嚼菜根香寧圖甘與旨撥爐讀梵書句外解禪意願從老衲遊轉語如中矢各各暗點頭明明不露齒曾養若地仙花甲逢順耳好侶快鶯鳴德聚類鳳視爭先歌賀章厚誼寧能已獨予淡交真相期妙操履興至只尋常機忘空彼此方朔桃未售安期瓜亦止惟將木上座代我如意指可以闢乾坤可以擒虎兕


三寸短舌頭誰能便住主古之慎言人三緘不輕吐其次菜根香仙佛厭腥腐物命庖刃傷我甜彼受苦思之斷下箸可以對慈父殺業終無分不但淨腸腑草木諸氣清如同餐霞取日用亦資身豈便衰鳳羽君已成霜顏當應飲法乳清清香積齋夙病自漸愈舉頭有神人為之增福聚他日舌上蓮料必非小補


曩時共聽海潮音屈指如今幾變更即據青眸原各具寧知霜鬢遂同侵形骸數尺誰為我臆想多端可是心圓覺了然終不昧漚花人事任浮沉


交態萬端別心真乃可美試看俠氣香黃金尚羞視唱和憶雞山生前不變死況予念故知古風惟君耳間闊已多年問候絕信使誰知形跡疏神交倍可喜或動於意中垂諒隔山水道阻兼老倦奔走困道里何似兩相忘千里仍尺咫且或睹夢寐笑談未曾已也勝對梁月所懷惟高士此意君亦同不負識知己今予又多病杜門遠城市相思展轉生曳杖出門始世禮悉蕭然把臂忘彼此畢竟為誰來道著恐隔紙


西湖山色曉蒼蒼坐對名園一草堂百世芳聲唯德業平生知己在文章堅心荷道同無垢托意尋真效子房早晚扁舟能過我細聽漁笛奏滄浪


嵒頭重道伴予性愛真朋問齒君方少留心蚤辟塵百家嫌散漫三教選精純穎悟由天植芳脩自邁倫九苞稱異鳳五色羨祥麟拋置文犧繡離披破衲鶉逃禪空異解倣古喜居貧放浪游仙客蕭疏古佛民扁舟尋世外下榻總閒身筆下元空墨胸中別有春杖藜登絕頂曳履度江津逸興過孫嘯幽懷異洛吟塵揮鋒欲爍鏡展淨無垠不用披花應知謝角巾相看空萬籟秋月在松筠


五磊聞來到未曾悠然遠訪我還能溪長雨滑搴衣度嶺曲雲迴曳杖登入寺忘懷誰寓客從禪領悟且尋僧促歸不盡山中興留記他時話夜燈


翠竹移來近草堂床頭珠落濕禪裝四山路沒人難到萬樹寒驚鳥亦藏影入蘆花還滯色白分銀碗惜浮光雪獅推倒還多事試看香河照象王


鈍漢如何得度年騎獅頻欲效天然偶依鬧市誰知夢常愛空山不借緣詩寫淵明清寄菊書成茂叔快分蓮明春海上來游日先看浮雲白似綿


來從雪竇問名山佛跡猶存古石間禪屋幽閒架絕壑雲扉竹戶鳥關關老衲翻經數十載法雷遠震魔驚怪砥柱狂瀾獨有君西歸一旦愁無賴相思久已結遙契欲來山翠共茆茨無畏床醒即辭去主人偏喜天下雨殷勤投轄我何堪一片松梢蕩煙縷此外人情多涼薄未曾舉趾先愁錯何時把臂盟住山佛國聲各震寥廓


曲高自古少人知瘦得腰身似柳枝羞學東籬饑乞食聊同南郭倦支頤門無車馬詢奇字日有鶯花索好詩風月儘堪為伴侶扁舟何必傍西施


曹溪一滴具殺活傳到天童驀而潑知有鵝王能擇乳不比狐涎成聚沫奇哉活眼流無已函蓋乾坤機盡括驚珠濺玉本天然幾回開合非縛脫此中看破許何人好把眉毛還自撥


天童佛國無不有有箇獅子形抖擻不必出窟逞威容亦未踞地如雷吼渾身全力能破圍卻似深藏不露帚因記義興始植時直至如今更不偶教得獅兒氣吞人自能返擲開大口高著眼子細細看還見庭前柏樹否


洞中曲曲是誰成我且閒閒恣意行腳下行來無一物理公何處喚惺惺


幾多松逕惱禪心刺眼森森野色侵今日有關都踏斷迢迢古路出空林


靈骨誰言未必真石龕一箇現全身分明棒喝依然在滿面山花不是塵


入山不必太求深一錫湖邊未易尋傍竹野池分翠色眠雲石榻轉松陰爭傳高衲明玄句還許潭龍解法音此外喝敲誰共契聞名久矣芥投針


憶昔有奇緣悠然靈峰住聞名知未薦見面如何遇鐵船獨我浮略彴憑君度庄主餈還在龍王齋又赴風流似古人近世誰堪悟把臂踏春來幽花滿古路


聖諦無分開與遮何須借路始還家疾入涅槃寧不說惹人冷笑只拈花


策杖尋幽數翠煙捫蘿直上興翩翩四山路截深辭世一榻空懸高近天衲破謾思新葉補饑餘且噉老梅鮮琴彈別曲惟師妙聽得聲聲滿樹巔


偶約山中訪綠蘿長房仙去入懸壺聲清不厭鳥啼竹樹冷何妨雲滿廬抱膝爭吟聯短偈競頭共嘆役長途松風六月誰人買此外知音天下無


從何得至看煙蘿擊破人間一唾壺峰削層層留蘚壁雲飛片片護茆廬趁涼欲臥貪清晝適興思歸快暮途信得香嵒身後主貧錐合向罷參無


懶睹身容似玉自憐骨瘦如柴拂麈雖空假相焚香且讀齋諧


金粒盈盤較勝花石池漾碧好漚麻絲頭懶著身常煖竹底閒搜興欲賒匏落休嗟時未熟土宜可辨日方斜革心久矣無多慮木榻雲眠隱士家


余性不好吟似蟬依秋木亦復不輕交恐譏貽巢犢雅賞獨思君抵掌堪剖腹憶昔仰君翁藹然蘊佳璞宛肖羨箕裘芳規猶觸目仙歸已多時痛淚灑莪蓼被練對玄床披縞枕苫屋問記窮喪誅停歌罷擊筑動靜追神虯浮沉斥野鶩援筆立為文光芒不可撲逸氣凌漢唐雄心折潘陸不料數當艱泰運其誰復匿采愛杜門希光嗤推轂曳裾想羊裘王侯渺蒲伏已刪仲蔚蒿復種淵明菊幽意在山情日對琅玕竹竹下讀瑤篇清麗遊金谷轉笑少年時古道恒難淑挾劍激飛虹弄盃醉沉麴君獨有深思憑窗瞻淇澳相期流水邊共嘯商山曲


獨罷離騷笑獨醒交情合處足儀刑殷勤謾許腸能赤落拓偏疑眼自青話昔何妨悲舊社譚今豈必淚新亭踰年不見無他約重看秋花滿岸汀


偶來散步訪君廛把手相招興藹然梵筴翻經知字古軍持供佛喜花鮮床聯一宿贏新悟石合三生快舊緣鐵帚虛空都不掃藕絲攪斷四禪天


多年我未上玲瓏特地君攜訪翠茸藤挂洞門欄窄逕崖懸石屋疊危峰披雲度杖行歌劇帶火烹茶坐飲濃話到臨岐猶欲戀迴看爪塔薜蘿封


藤交仄逕喜攀躋一線斜行鳥道奇未到洞門先快意得談爪塔自忘機玲瓏日照光全放翠靄雲翻影半虛我亦三生緣在石會須長挂薜蘿衣


同里爭傳醇德名鴛湖一入自蜚聲荊山抱玉秋同潔赤水懷珠月共清彭澤存時生不愧延陵去後沒還寧魂招莫惜他鄉客聚散人生共是萍


不多時別又經年感激傷懷每悵然蹙蹙幾窮阮籍路翩翩誰泛子猷船獨君藏穎身先隱媿我扶犁足未前世態幾經霜雪後炎涼如故深憐


彈指旋驚又隔年此心端合自殷然知君雅鑒懸金鏡識我幽懷駕鐵船得句輸情逢臘後傾談愜意定春前一條櫛栗千山去莫惜風霜作客憐


家風不僅尚清虛願附追隨欲拜趨草榻閒眠幽月冷芒鞋散步碧林疏憶來把臂原如昨誰肯垂肩只似初喜得寒山風未改願同煨芋飽殘餘


放憨恣意久逃虛卻笑勞生苦步趨碧水涵空光瀲艷寒枝掛月影扶疏家風獨出威音畔面目何如地初有問當頭酬白棒全機喪盡更無餘


不多路去即山行便聽幽林鳥對鳴供釣觀池魚彷彿憑欄數翠樹分明忽從紫竹崖邊過記得青蓮地上生賣傲題居疑著意農還石戶卻無名次牧顏其書寶曰賣傲


飛錫迢迢近石梁深藏尤自仰諸方滹沱語在應垂後石屋詩聯亦異常曾愧曹山疏問候期留湖岸且徜徉多年難得故人見試數知心幾雁行


翩翩飛錫耀湖樓喜得窗開共看鷗此日弟兄多別典當年寒拾憶同流龍池欲去方留榻乳竇旋歸遽駕舟慚愧禮疏真抱歉幾時風便再重遊


一陽初復誰玄籥高臥不知息六鑿心識曾期作好僧夢魂何故忽騎鶴空中落落似歡顏地上行行亦綽約怪殺令威全似我醒來還覺身非昨


憶昔相會時留我對花木索句題詩憚欣欣誇醒目從此解佩衣親之若骨目甘居忝座下師表待以肅奈予今老殘風塵謝匍匐雷峰作大關頗亦享清福予意追高峰那伽常坐獨君可將家緣不妨看轉軸至於起念時是誰為境逐外無六塵影此裏本深穆猶如太虛空微塵難停蓄智者明本心雜念不相續似鏡已垢空光射美郁郁者是無價珍此來傾心腹莫以文字觀等作閒語讀


五載住西湖淡泊亦甘守每想鳥窠禪一樹空宇宙況得數椽居儘堪供邂逅情性素倦遊病容兼老瘦西湖為予師清意宜深究靜坐恬冰水庶幾少馳驟此回歸去也杜門修無漏相知莫過君應來恒聚首操履雖難精終寧遜德懋他若寒溫語未甘當話舊


居士相知起道交不以面今作雲水僧那能長相見況年又老衰兼病苦瞑眩茲因乘便來幸得睹奇彥人事只如此光陰惜閃電共期策礪心樂善真無倦心明先覺同痴緣誰復戀身世撇空華賢聖作法眷去來與合離究竟成一片予言亦是否請政通一線


先生五柳垂墻東鐵骨稜稜誰得同曾揖箕山友許子楚猿秦鹿如飄風情性生來最懶事欲游寧可步蕭寺所以冷寂西湖瓢驀地珊珊光玉趾相見深欣出世朋機投舌外似南能留床睡起團頭食無物相將煮卯菱君言野味饒奇趣食罷出門看好樹樵斧聲聲隔水聞流雲片片移山去爭解人生不著忙得山放嘯豈真狂盤桓向夕忘歸路為愛遐心天一方


梧桐多年鵲愛之如家畜常以缽中飯分施不厭瀆今年春暮時新雛下庭竹學飛羽未豐拍拍墮籬曲沙彌年十五頑耍中所欲狡計為驅烏躡尾遽搏捉母子天性親何曾問羽族急難忘其軀盤旋互相逐翩然集人頭奮啄相啐啄不忍雛命傷冒險來抵觸予心憫其然乍見輒蒿目厲呵此沙彌汝罪合笞扑梵行護微生誰令恣殘酷趣縱此鵲雛高置簷牙角人而不如鳥古道寧能復


君昔喜相逢緣奇愛薄劣甘心法屬親無所不力竭惹予頻憶衷不以對面熱料知愈曠疏此心未間絕來去原假形寒溫亦空說不如道合時所重在明哲近世法混濫瓜印紛紛揭實為明眼羞弄巧反成拙還記我迦文衣傳非輕設臨濟有瞎驢正法眼藏滅興化遇大覺痛打言下徹原來非其人如何稱法傑今來拈此意亦予墮曲折料君必點首不妨將屈雪


予住西湖四面水往來隔斷難飛趾數莖白髮有時侵萬斛紅塵終不累世界清涼何處尋門前逝者真堪視炎天六月荷花開香氣橫飄滿屋是


憶昔孫登崖石邊尋來阮藉嘯方喧又記伯牙妙韻絃子期去後絕聲傳人物原分等幅員鳳凰自愛丹山妍謾舉琪花閬苑仙故將弱水隔人船亦勿重提桃葉鮮武陵再覓艸徒芊高士君公慕昔賢東墻深隱品非偏世行世法任周旋吾愛吾鼎無變遷梅花三百種清椽城市一生步不前西湖今近予師焉不意今來亦復然君昔聰明看木鳶鑿開混沌泣先天癡憨寧效知章顛從來不受英雄憐酣夢世人白日牽黃金誰棄唾壺涎奔走風塵車馬軿分明膏火自交煎君渡胥濤遂興翩故鄉遠隔赤堇泉座客偏多幾滿筵下筆霞披刻石鐫縱談瓶瀉傾珠圓游戲南屏善用權霽月襟中骨力堅非真酷嗜戀殘編磨礪豈憑鐵硯穿我識先生天目禪香風拂盡白華蓮蘿薜關存意自綿關中不止白雲眠芥子須彌玄復玄


伴我多年湖上居意深自是興偏舒養成雲外九苞鳳騎出人前三腳驢衣缽帶行雖鄭重申瓶隨侍恐嗟歔黃花別去謾言送好信催歸不待書


無端咒持來想子蓮花上如我禮空王發願大而廣彩色頓增萱斑衣舞勝曩功業了世緣取之如反掌自笑還成夢六尺歸土壤何須槐國醒方知金印謊君夙多慧根自幼嫌勞攘讀書見性靈玄珠獲象罔如余學修行舉止怕鹵莽一事不思維後悔空悒快念子意殷勤寫此表遐想君是知音者琴外堪擊賞


山有山兮乃可友金蘭時對堪長久五百羅漢遊山來趙州識得即攜手


山有鳥兮乃可友能行鳥道成無漏來去綿衣雲影輕笑倒鶻衫穿前後


夜半子更籌不記三更始床邊側枕忽惺惺明暗雙空何所視


鴉鳴丑神通自在真無漏好女不著嫁時裳蚩蚩笑殺拖屍走


平旦寅信手衣穿貼體親洗面臨盆鼻摸著分明用得不粘塵


日出卯紅日一輪喜杲杲不是其人莫與談談來依舊難尋討


食時辰茫茫底事為何因鐵鏃加尖非過巧缽盂添柄卻傷神


禺中已世味從來只如此有為法歸夢幻空何必強分朱與紫


日南午家風一餐思存古殘餘也欲待寒山伸筋寧能莫莽鹵


日昳未钁頭鋤地未曾費不做不食先輩風相較多慚難自慰


晡時申西湖菴住豈成真閒挂紙衣修竹下不妨古鏡著空塵


日入酉雷峰夕照那能久忽教露柱現全身騎出雲中獅子吼


黃昏戌應緣喜得都休歇夜靜無人獨自行金沙舟步成兜率

