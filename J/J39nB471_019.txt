嘉興大藏經（新文豐版）數位版, No. B471 空谷道澄禪師語錄


本是靈山一佛子隨方應跡豈忘此心從覺地聞佛法身在朝廷聽聖旨二諦法清歷歷明三乘果熟堂堂喜如來正法曾交付侯閣王公同性理

忠敬 帝前孝敬親歸心事佛正逢辰慧燈焰焰光宗祖智眼明明照法身百尺竿頭休進冊萬峰崖畔宜回駰前朝英傑諸賢士誰是忠臣太廟神



久靜沉潭徹底清通身爽快當時輕千斤擔子一齊放百劫塵勞兩下傾隨類興宗揚法化就權顯實豎禪旌傳燈不比凌煙閣大藏垂名亙古英


世出世間智兩全事儒敬佛學神仙志心一片人難及誠念幾行爾獨堅法門宜可作檀護祖道應當受脈傳何異洛伽四八應化形隨類教愚賢


不忘根本入禪流看罷繁華何日休名若空花枕上夢利如急水灘前漚回光自覺歸三寶返照阿誰沒四浮一句話頭為道種玄機參透識來由


重君近座不繁言天性生來覺自然供佛皈僧姓字播孝親忠國美名傳神天豈昧人心好祖佛難辜道意專老衲精誠示一偈流芳千古佛同緣


臨晚求名何太忙未曾仔細問精詳果然真實為生死動靜返觀人我忘逐北奔南誰作主粧妍出醜自欺狂從今說破寢時夢脫卻藩籠見性王


因緣契合元無私詫路參差必待時若是前生有定約自然今日不相違祗園老衲親吩附萬佛善神必護持果爾禪門真種草他年是必長靈芝


靈山記莂會當陽更有一番滋味香君現將軍身說法老僧偈付入聯芳


大家出手造祗園本是人間真福田從此下些好種子開花結果自香甜


萬仞峰巔陟盡頭方纔了得者根由祗園望作擎天柱莫學疏狂拋淨毬


萬福之中誰是真老僧卻與更相親你若磕頭我合掌團圞一處皆前因


大邑人中為善長壽星住世福田廣無嗔無怒存道念有德有仁可敬仰


忠國如同孝誠心若供僧德多天送福功大上頒憑瓜瓞綿綿永福田漸漸增祗園親授記千古載傳燈


但來善識盡歸從不退菩提心若松松老年蒼還變色善人寬大有包容


安閒樂道自悠佯不薦腳跟枉路長百鳥穿雲空度日一身帶露為誰忙澤虞不向空中舞迷蝶偏從花裏狂夸父何常飲大澤當思斷臂老神光


百計千方亦恁麼未行直道枉奔波聖凡那隔半張紙生死參差一剎那掉過頭來忘主宰轉翻身去遠彌陀張王李趙名何狀罪福空花了不多


袈裟線下有牟尼未昧尋常十二時有眼不觀耳不聽無心焉動意馬移缽盂起瑞因緣至錫杖開花造化齊操得凡身全戒體話頭何必用心疑


既知法空了無生說甚長安與北京百草頭邊真祖意一莔枝上乃蓬瀛峻峰山下無樵語峭壁崖前有鳥聲吩付禪那深保重精嚴戒律道風清


掉轉頭來苦得甘圖閒坑殺一茅庵馴牛謾道受籠絡真佛未嘗住木龕彌勒既求到酒肆金龍欲覓在深潭分明指出揚風化面壁老胡不算憨


好人俱向苦中來莫把五雲錯剪裁忙裏敲冰護翠竹閒時掃雪蓄蒼苔知音為說家常語差別休提世物猜踏著先賢穩密地恁麼機巧得能諧


久俟門墻一片勤未曾餐露也吞雲箱中衣欠燻洗爐內灰寒少撥焚珍重休言佛一字輕浮少弄鬼之文而今且去山林穩自有龍天推出群


行孝江流封國師明明指示後人知誠心悲動嚴師語舉念啟煩護法威醮達龍宮漢汝至經迎佛上唐朝齎而今幾箇效先輩德廣形藏略似規


腳跟立定任風煙把著話頭密密參絕是絕非如瓦石離凡離聖似釘磚色身拘執人情窄慧眼開時世界寬脫盡皮毛無二法山河大地掌中天


諳練經綸養聖胎山中年久思徘徊津深有渡舟旋轉關緊無私貨往來獨木橋前踏鐵石孤峰頂上踐蒼苔剛纔行到芙蓉地一朵清香瑞氣開


謾言自是偷安穩草長廚前須下鋤海闊誰傳至切語日高難照深幽渠尋經討論何時了逐影捕風幾度虛不薦老僧親切語至今苔徑尚荒疏


為人莫學一番風要與祖師打合同度盡眾生離苦海脫開枷鎖出籓籠既為佛子恩先報若荷師宗仁義終前輩古人有樣子吞針噉鴿滿堂空


貴重前朝大老先幾求一晤隔潯淵今朝共遇裝嚴寺他日同登般若船縱有聲名播四海不如一字入燈傳文師布袋何前後正打旁敲豈是顛


本是靈山一夥客特來凡世立規格四生了了真冤家三界明明假火宅夢眼徹開世界寬迷雲遮蔽乾坤窄祗園不惜鉗錘惡問答投機傳正脈


和泥合水幾番輥罵只笑兮打即忍慧眼清如日月明道心堅似泰山穩衲衣蔽體不云寒蔬食充饑謾道饉一段真風香水長樹高千丈葉歸井


珍重人前防滑石亂磓叢裏有圭璧是非一味休開口凡事三思纔放僻兩道青眉任短長一條赤舌說朝夕水清漫下釣魚竿不是鯨鱗收沒益


參禪先要全終始剝盡皮毛方見髓走遍天涯土是山踏翻海底冰原水五湖四海共陽春後學前賢同性理倘若十方經歷過仍來坐敘談心旨


丈夫行事不同凡呆子坐觀待日巉厭視游魚浮潑潑煩聞飛鳥虛喃喃一刀割斷青絲網兩手拍開白口讒無上菩提當有分袈裟那肯換藍


常觀世事如浮雲風捲波濤幾度紋知足除貪皆共語癡心迷悟休同云凡夫證聖多生願魚變蛟龍往日勤踏著祖師穩密地真風一段自家欣


恩深莫過於慈母今得出家可報補持戒精嚴了自身參禪見地益宗祖黃梅拔婦上三天地藏救親離九苦汝若懃心依古行心香一炷乾坤普


性氣剛端智見高定明心地續溪曹前賢不過勤精進後輩無非下苦操行到懸崖撒手處風雲聚會不須招恒長直直無遷改那把西江水不消


正直孤高無妄私剛柔兼濟利群癡寶光堂上親垂手蓮品山中定祖基離脫陴崇好自靜蹬開世法絕謀機一心徑上菩提路專慕超凡出劫師


資質清高本現成棄濃受淡苦耕耘隨方佛剎誓修補在處伽藍願整平天地君親恩莫報佛皇師友法難聞征袍退卻皈三寶一念純真學箇人


善門剛自開常不息徘徊誠念無嗔怒萬般得偶偕目連顯九峰文殊坐五臺觀音帶龍女彌勒攜善財焚香勤禮拜感動一齊來


精勤參學莫貪眠高貴無非信力堅在俗不修皆本分為僧懶惰枉徒然佛仙本是人參悟禽獸自招業苦煎若不尋條直截路時逢劫火無方安


西來大意一輪懸或映方兮或映圓只教當人莫錯過眉毛剔起急窮研


鐵笛橫吹曲調長聲中盡是太平腔知音莫道聞忉怛自有秋風對月香


不悟真空愧出家悟後何常有一些世間多少糢糊漢獨指渠兒眼莫花


一副肝腸如鏡明森羅萬象照分清若加玅藥重磨點帝釋眉毛往下生


者箇機關難說破從頭說破不為玄無心閜脫漆桶子莫效諸方捏謊拳


天龍指上有無端具眼禪人仔細看識得明燈原是火何勞斷臂把心安


玅年操道具威儀半點參差不算奇若奮金剛決斷智自然皓月現崑池


無字文章識者稀吾儕門下料知機憑空拈個長題目著眼看來依舊非


法門耐爾大家撐先正紀綱後論英只在一莖硬拄杖野狐掃盡道風清


死水沉潭無了期當尋出路看根基垂鉤下在深波裏直釣金鱗莫曲魮


九年面壁莫嫌少七破蒲團豈厭多只要打開心地藏任從海宇唱玄歌


乍進宗門眼骨高當知拄杖似龍濤輕輕擺動乾坤轉鼓起東風四海潮


浮世如同五色雲慧風一起毫無聞空王殿裏尋真佛八識田中覓主君


機關縱奪皆由己造化放收豈在人對境心灰如木石花房酒肆任君嚬


看罷古今多少戲莊妍出醜傍觀嗤青山綠水不遷改舉目窺來誰自追


風起雲開見太和青山綠水未曾捼法身穩密隨心現如月千江任亂波


不入眾流苦自熬金沙糊混任伊淘亂波之類分疏得足見兒郎眼骨高


戒不精嚴禪未參輕師慢戒罪彌天貪嗔癡備實難救知過求緣可保全


目前須稱謾忘規始末因當返逐思隨處任漂看下落夢魂扣惺在何時


日前當自覺語默誰活潑便得物情轉沙界手中握


婦人女子悟成道不遇真師枉自傲動靜施為追問誰鐵饅咬破一場笑


出家二字非容易須要腳根親點地若是中途失卻威祖燈千古不能序


一生勞苦為誰忙剪霧補雲針線長若向其中有截斷三更入室細商量


不求榮貴不愁貧但得平安道自真悟到心花開放日頻將柏子報君親


急水波中現出頭特來聖壽學看牛有時放下繩鞭子吼震長安一郡流


戒是修行載道基築堤堅固魚龍威池中星月光明燦照見珊瑚樹一枝


百草頭邊祖大意頻拈何處不尊貴吾家種艸非尋常定入傳燈續一輩


生長乾坤宇宙中根穿海藏巔撩空主翁識得為梁棟可與人間全始終


修行無別法一句話頭參到家路不遠前三與後三


祖脈聯芳且讓誰天龍一指萬無移當機薦得祖師意正是男兒立志時


穩定腳跟不涉秦三年兩載決為人老僧佛法無私授只要通天徹地綸


割愛辭親來出家寶光堂上原無差隨師到老無離刻說甚何難事釋迦


列列孤高樂住世不求名也不求利光明正大了無心真是超群出格志


人人皆有白毫光盡頭一當但將心行培三寶自然有日覺花香


志高定選懷仁義時節到來事事備敬佛信僧道念真德全爵祿有天賜


念佛生極樂布施受福全龍女獻珠寶佛記女轉男


造佛修宮莫大緣梁皇一笠坐中乾始終如意成功後果證菩提步寶蓮


世人難得十分全有子有孫種萬緣若不回光返自照轉頭依舊不如前


世上何名真福田濟貧拔苦結僧緣回光常念千聲佛苦海湧成般若船


千聲佛號感天龍大罪無遮盡化溶世世常經三寶地漸成功滿妙無窮


穩坐團蒲一念清如如不動工夫深黃河坐斷水流上萬象森羅隨我昇


妙用無窮勤悟參差之毫髮隱于山六門閉鎖牢拴定自覺心光照大千


遙來親覲無何酬速去住山得自由一把鐮兮一把鋤山筋挖斷水長流


玄機無大小進戒論遲早踏著覺輕快本來不欠少


昨夜夢飛上九天惺來依舊在人間睜開眼夢人難識識得速登般若船


前世不修豈有今堂堂人相若雷音回光一念皈三寶永證金剛不壞心


莫把古時來比今古人開口似潮音一言已定如山穩若不成仙不遂心


不貪名利在于今那有天生觀世音都是人間父母養塵緣擺脫去修心

萬邦受享賴 當今四海文明響德音但願我皇萬萬歲含情六類善同心



隨侍老僧學佛齊登山涉水要精微一呼百諾全終始語錄傳燈名目題


一心不雜顧常住點點分明覺自知出入伽藍常記算光明正大有何私


遠聞淚雨滿襟流積德人家有甚愁一切所求隨本願多生業苦現前酬現前酬轉過頭來任自遊


參悟超三界義全播十方道高龍虎伏德重聲名香


一生潔白白何處不褒欽一日明真諦方知佛是心


佛元無去來迷者妄疑猜了得心無事蓮花遍地開


勿論在家與出家心行平等合菩薩老僧門下過千萬敗種燋芽莫效他


尋常出入無相欺動靜是誰先覺知至道不離日用處眾生諸佛豈增虧

