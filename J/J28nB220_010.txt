嘉興大藏經（新文豐版）數位版, No. B220 法璽印禪師語錄


雲居末後震威喝霹靂當陽那個知今日許君親吐舌從教頓起馬師機


吾佛傳來正法眼當年迦葉得親聞家私盡底重拈出今對人天付與君


龍門一派曹溪水今古滔滔話不窮獨許慎公吸一滴頓教陸地起飛龍


明月堂中彈古調空王殿裏傳知音惟君記得吾宗旨赤手拈來印汝心


獨踞獅峰吞宇宙懸崖返擲展威風此回跳出金毛隊吼吼群狐盡失蹤


一喝家風振古今時人那個可傳心看來黃檗口中舌獨許雲公解縱擒


臨濟一條楖栗棒殺活從來都不讓而今分付克家兒魔佛眾生俱膽喪


佛祖傳來正法眼無端滅向瞎驢邊叮嚀好去千峰外振起吾宗舊要玄


殺活一條生楖栗付與吾兒待時節橫拈倒用接群英繼起先宗真骨血


馬師一喝吼如雷千古聞聲喪膽威獨許吾兒親徹骨一肩慧命付全提


高高峰頂留不住海底深深縱步馳我祖門庭千古任主賓玄要在君持


三呼三應值生冤折盡烏藤不記年驀地一回開眼界海門深處釣金鰱臨濟命根元不斷一條紅線手中牽


洛陽橋下放驢歸不負當年顯大機楖栗一條傳慧命人天千古仰雄威


一喝兩喝三四喝振起家聲眉宇豁佛祖魔王喪膽魂白日青天星斗脫電掃雷轟已是遲神龍角虎都教奪如來慧命要人持分付吾兒一手掇


棒開魔佛分賓主喝破虛空定要玄自此人天堆裏去直教拄杖遍三千


佛佛授受祖祖相傳黃檗三頓臨濟徽猷唯有吾兒多迥別一椎擊落萬峰頭


臨濟傳來生鐵棒三界郎當沒處放分付拙公親手持佛祖魔王俱膽喪


達磨遺下一隻履直至而今提未起分付鑑公信腳穿從君倒走三千里三千里滄海深深踏到底


顓師曾用一柄傘不論晴陰并早晚分付吾兒亦若持遮蓋人天無擇揀無擇揀萬象森羅齊具眼


靈山拈出一枝花此日正當香得妙分付隱公代舉揚必要人天齊發笑齊發笑三腳驢兒滿地跳


學無學是真學絕往絕來筲箕木杓休言樣子不值錢要識其中金不博五車三藏本非真一念萬年猶是縛我祖西來口不開單將此事付無學


今古鳳選佛場中興玄要起聯芳烏藤直下親分付百萬人天任舉揚


佛祖當年第一機拈花微笑待人知今朝舉似山雨去好向人天勘嫡兒勘嫡兒有威慈臨濟門庭從此振傘居風月代相持


柳巷程途過便休端州破衲不須留夜來明月堂前句獨許君家擅唱酬


傘居風月遍江天歷盡春秋未許傳今日同安親舉出與君持去傲雲巔


烏藤七尺逞風流臨濟拈來解放收分付冶公擔荷去好將佛祖結深讎


迦文大法付王臣歷代傳燈六十人珍重西江熊雪老好將臨濟令重新


佛祖傳來正法眼至今大地莫能藏同安堂上重拈出付與余翁代舉揚


傘居遺下破油靴三十年來不染沙今日同安親舉出御公穿去驗龍蛇


航海鹵來老達磨平將陸地起風波心空及第誰堪委獨許曾公到恁麼


公堂舉掌勢難裁直下承當一笑回碓嘴生花香滿院蝦蟆跳上三台


一枝白拂付萊公直下承當氣宇雄驗盡諸方猶不歇可稱獨步占寰中


相隨兩剎同甘苦十二春秋未變遷個事雖然瞞不得不如傳戒待龍天


記得南陽三喚意今朝特地囑吾兒他年石馬回途後別有聲名天下知


三載披星何所事欲窮千里展眉愁直須踏斷雲山面始信江天共一秋


曾作溈山水牯牛耕翻大地未曾休而今吼得虛空碎好向深林臥碧秋


同安堂上獅兒跳出金毛隊裏一吼當陽震地天群狐驚得奔千里


佛頭峰上騎獅子馬祖堂前弄象王恁麼男兒行腳去歸來正好細商量


掀翻窠臼透羅籠送子歸山侍父翁直待獅峰重點首一聲吼出起宗風


天然婆子丈夫才無中有路出塵埃踢倒少林西祖意頭頭成現不須裁


十載殷勤護祖庭嚴霜烈日不相侵從今不改初心地他日歸來付好音


昔日道人彌陀誦今朝知客誦彌陀直教誦得無生句始會將磚作鏡磨


坐臥經行分付汝時時要識主人翁將來受用無他囑規矩不離二六中


山前一片閒田地分付吾曹騎水牛騎得牛兒步步實自然秋到有全收


善法堂前柏樹子趙州拈處意浮沉若從枝上討消息早負當初一片心


歷代祖翁提向上兒孫盡被成虛誑而今珍重趙玉公切忌逢人莫錯唱


血心片片惟知己祖道殷勤過量人頓把修江為玉帶鳳棲千古鎮常春


龐翁昔日追群侶裴宰當年問聖僧從上諸君無底案分付俞公一手撐


當年臨濟三遭棒今日拈來舉似君活捉生擒龍象聚紅塵堆裏著功勳


剎竿欲復老煙霞扶起還須出大家珍重當年曾付託佛頭峰上一枝花


不惜老年登越嶺為懷祖席久虛沉者回揭出空王印印破龍門一點心


威音那畔一著獨許林尼透脫驀然縱步這邊不負法門重託


井井無窮道睿深滔滔寫出劫前音他年若得承源底與汝相將踏上林


春秋不落香盈地雨露無沾亦秀芽透得不萌枝上意始知處處現曇花


春風正值拂春枝步徑臨川得意時識取智光原本具方知更不假修持


野鴨翩翩飛過去鼻頭扭得痛相當若能腳下親高鑑哭笑方知自舉揚


鎮海明珠光燦爛須知不向外邊求當頭一截根源斷修水文江總逆流


茅庵深隱煮砂鍋教汝居山事若何就裏一枝無柄钁祖翁田地要耕過


紅爐焰上雪花飛佛祖輸他一段機會得真金不博意任伊百擊有便宜


隨師秉拂度洪都末後牢關會也無若要老僧開示句秋風撥轉洞庭湖


草庵止宿是誰知山水相忘直不疑但看百花香笑處綠楊依舊點牛蹄


一輪皎潔無伴普天匝地難藏不與萬法為侶時時揭露常光


日課兩堂常不絕香燈人境幾經年直待鼓槌拋卻後許兒曲枕傍雲眠


人皆不識我名我亦不知人姓隨山隨水安居自是一生孤硬


八萬四千諸法門清淨毘尼為第一開遮殺活是拈花切忌缽盂重安柄珍重晦機賢長孫傘居門戶當承褫


維揚法窟九蓮開遠自台庵一脈來但望時時思祖德他年跨灶識賢才


遠溯曹溪月影深須知形跡不相侵但能親詣臺山路自有霞光燭汝心


宗乘向上欲何通運水搬柴顯個中普請牌兒將掛出滿堂雲水笑相逢


匾檐頭邊明個事腳跟翻轉舊家風超然一段天真趣正好扶笻侍老翁


目前百草祖師意屋後青松古佛心就裏明明無隔越何須更去覓知音


泥牛昨夜潛蹤跡直至于今未舉鞭借問其中消息路大千沙界一同年


一片袈裟洗卻後半肩雲水去還來莫道同安無新令鐵牛步步踏蒼苔


依我龍門共鳳棲久遠身心實罕稀今日老人親囑累因緣秖待在歸時


禪人一見鳳棲老膽大心麤氣亦雄記得鉤頭無限恨他年指點赤飛龍


金剛般若自心彰法法頭頭佛道場日用但能如是住天然德業有威光


文章筆下自如事一貫吾門莫是麼書記秖須知接代一身及第兩登科


汝師指過淨瓶來應是非常濟世才此話不消多節目無陰陽地有花開


傘居有一無私句欲望吾兒代和音他日果然不負約同安堂上見新吟


蕩蕩春風遍界寒劫前無句可盤桓而今且向諸方去他日歸來倒剎竿


寶鏡堂開露祖機參天翠柏總成詩當年趙老親拈出今日同安特舉之劫外靈根盤大地春前老榦覆清暉婆娑一段西來意付與人天遠依


但看溪邊桃與竹春風幾度迎新綠明明舉示遠禪人何必迢遙去追逐


記得當年入室時天公始涉不疑誰雖然瑚器堪成用更覓貧人衣內珠


住山志氣要超群鐵臂銅肩敵萬軍坐斷白雲頭自點方知佛是麻三觔


金襴應量親收得今日拈來舉似君珍重時時常記取莫教辜負嶺南雲


昔年留下破襴衫此日重披勘聖凡纔到祖堂鐘鼓震不須豎拂口喃喃


戒珠光照三千界分付闍黎善護持不許囊藏與被蓋更須露出兩莖眉


沙彌初入鳳峰一見超然意氣濃若是吾家真種草他年擔荷祖師宗


霹靂光中顯祖威無毛鐵鷂頂門飛等閒覷破通天句紫竹心空及第歸


大地山河歸一鑑個中消息許誰通忽然觸著毫毛豎始信床頭杖化龍


當年曾問鹵來意直指雲中佛頂峰他日一聲高喚出心空及第振家風


黃梅夜半傳消息明月堂前續正宗今日拈來聊舉似莫教辜負鳳峰


墜腰石跳鐵碓觜開花舂熟籮中米自是有篩家


從容托缽長街去米到廬陵價不違楖栗高懸中有待天涯行盡莫忘歸


處處青山呈舊面家家明月露新容果然得到個田地堪作吾孫振濟宗


性海華嚴末後句法王座上為君明他年解得其中意管取毘盧頂上行


不惜芒鞋來祖室當陽一句無端的要識華嚴劫外光九九從來八十一


馬師口似虛空大龐老女兒不娶嫁咦嘻而今達道人還須痛快棒頭下


溪山踏遍老歸心太極如如不用尋識得水窮山盡處釋迦峰上話知音


與君相對話真風覿面全提應不窮再得耳聾三日後白花影裏更添紅


唇舌生鋒大有奇腳跟下事賴君知果然萬里無青草荊棘林中許自持


秘旨高深未易推喜君玄要自堪期果能直下無差別臨濟宗綱待汝持


放出溈山水牯牛千峰萬壑盡良疇等閒不逐東西岸驀鼻牽歸臥碧秋


邵陵此去千餘里不著芒鞋便到家記得龍門末後句當陽切忌向人誇


相逢難得投鍼芥鍼芥相投豈易遭珍重萬松林裏去無風正好起波濤


坐斷雲山得自由侍師三十老春秋恩深相對難迴避倒卓爺頭報大讎


湖北湖南道不孤風流賣盡老頑夫傘居一段陳公案每向人天驗釋儒


傘居密室多麟子獨許吾兄力荷先處處喜登獅子座廣長舌相續單傳


雲居吸滴明湖水噴去能滋大地枯今得龍門覿面喝金波銀浪起江湖


釋老當年呈醜拙飲光密地賣風流君今已入南山室何事煙波不下鉤


濟宗門戶孰能開須是獅兒出窟來哮吼一聲天外去從教大地絕狐猜


越嶺峰頭踢彩毬翻身白下幾經秋鳳棲一度重相見只為當年陷虎椆


拳室洞開日月芒鞋踏破乾坤者般受用誰有獨許白雲共分


芥納須彌不大毫吞巨海無餘個中機用誰得應是覺公遺居


十二巫峰齊踏斷天童堂上芥鍼投得來一塵揮魔佛鄉里同安見也愁


認著本來原是佛還須更透祖師關果然覷破真眉目土塊石頭俱點顏


記得貓兒話有因一刀兩斷絕疏親趙州昔日來遲也留與王公驗後人


萬松衣缽傳人去一杖迢迢入遠山兩眼不須空宇宙自然說法化塵寰


龍門碑記十方居選佛場開驗瞎驢錫杖峰頭懸慧日光輝祖席有題書


隔山已得相逢句鐵馬嘶風處處聞扶起泐潭未了案傳燈何代不知君


當年希運招裴相今日龍門醒白常不是一聲高喚出祖庭焉得復生光


時登花甲重開運，古柏煙消色更鮮。寶鏡池邊千葉柳，拈來奉祝萬斯年。


天童大法泐潭開，一滴清泉遍界洄。蕩漾鐵船風月秀，千峰稽首到華臺。


缽底清波泛大千，西江個個頌耆天。本來壽域無今古，一任春秋體自然。


不記春秋弘祖道，東乾西竺悉中行。法幢重振龍蛇動，今古人天仰太平。


不避寒暄扣祖帷，傘居消息要深知。而今鐵樹花枝綻，好把無生詠紫芝。


唐福山中弘大法，栽松道者復重來。古今面目難窺見，獨許宜公善自裁。


繡谷風高香世界，清心明月映雙溪。都盧總是生前句，信口吟來作壽題。


白雲深處青松寺，不逐寒暄太古心。分付華西三祝客，無勞那畔乞威音。


家聲遙振楚山墟，滅卻先師者瞎驢。記得乳峰親切處，倒騎獅子上雲居。


打開無縫黃金鎖，八面玲瓏理事融。更有一般超脫處，晴天高捲玉簾櫳。


一個茆庵一個僧，住行缽底米無升。夜來撥出無煙火，直教寒山烈焰騰。


最喜家常無一物，更深夢得淨因窟。人情不但是空華，一切有為如電拂。


住久深山多寂寞，全身坐斷白雲涯。資生只倚黃虀飯，供客還將趙老茶。


幾度傷思兩鬢霜，懶將名利混諸方。青山影裏尖頭屋，火種刀耕道自香。


折腳鐺兒為活計，鋤頭鍬子作生涯。山前一片黃茆地，翻轉春來好種麻。


盤桓直上五峰頭，曲徑寥寥古洞幽。巖下啼猿聲細細，不知埋沒幾春秋。


踏遍崚趣未窮，雲生谷口帶微濃。枯藤拄杖猶多健，任轉千峰與萬峰。


不畏嚴寒帶雪開，枝枝綻玉破香腮。春風何事傳山下，惹得騎驢客上來。


悠悠古剎同安寺，流落塵寰百八秋。一點靈機埋不住，輕輕點著即回頭。


長空寥廓一孤僧，夜夜峰頭月下行。行到水窮山盡處，歸來打破煮雲鐺。


寒嵒深處月來遲，兀坐危危意若癡。偶見疏林通一隙，移歸窗下讀殘詩。


不棄虛堂意語投，媿無一物可相酬。家中幸有無煙火，爛煮秋風供上流。


兀坐茆齋正寂寥，苔深誰唱白雲謠。喜同品字煨香芋，且向寒爐把火挑。


遙憶春光對坐時，和聲共讀落花詩。千紅萬紫歸何處？留得山山動遠思。


記得茅堂曾與話，青山綠水共投機。而今再得通消息，萬象森羅聽指揮。


龍門住處雖云遠，修水同安路不多。丕祖堂前扶舊案，大家齊步唱哩囉。


五載爐頭話正歡，芒鞋又到腳跟寒。寥寥此去無忘卻，法乳溪邊度釣竿。


春風拂盡老煙霞，坐對青天喫苦茶。識得東君言外意，墻頭初放一枝花。


雲居一見已安心，老大風流貫古今。不二門開隨出入，重重獅象壽儒林。


不見床頭楖栗木，惟餘崖上半間雲。椎胸痛哭臨行句，正眼圓明獨讓君。


憶昔雲居同入室，月明簾外解翻身。而今鐵笛一聲去，喚轉山河大地春。


同條生不同條死，始是吾門骨肉親，今日相逢難見面，邗江千古仰殷勤。


雄名已久，播朱門德業，文章萬古存，怪殺西風攜袖去，徒遺書劍在乾坤。


二十年來忝法，交吾宗所繫，謾言匏老瓠，莫謂浮江漢，更有新瓢托下梢。


君脫衣冠乘化風，我聞血淚浸虛空，奠香不及依時候，想必靈光鑒異同。


蹲踞無畏吐寒光，玉影孤蹤孰敢當？莫向臺山求大智，尋常騎出有兒郎。


澹雲靄靄動遊人，多少花街興紫宸，滿目春風關不住，一枝點出故園春。


薰風一陣綠荷香，驚醒漁郎午夢長。喚起兒童烹苦茗，閒來拽杖步陰涼。


雨滴梧桐聲颯颯，風翻丹桂影層層。夜深木枕涼無比，留得陰樓待月登。


紙被圍床深夜坐，不知爐內火生煙。饒他隔岸霜鐘報，只是蒙頭熟打眠。


一入真如寺，山林展笑容。風生人面冷，露結草頭濃。去道吟秋月，回途對遠峰。孤身瓢笠客，也得近高蹤。


記得盤桓處，依依若對容。兩行疏影竹，一帶密陰松。坐石忘今世，看雲話古宗。懷君心意切，持杖上孤峰。


芳聲傳國外，別業到于今。寺老青松骨，池寒白社心。一輪峰頂瑩，三笑虎溪深。不是回天力，誰堪和祖音？


傲盡風霜遠，叢中獨占奇。疏枝幽鳥託，老態碧雲欺。月孕苔痕古，嵒吞鶴影癡。濤聲潑在頂，驚起臥龍知。


特出高霄漢，群山落下風。洪崖肩可拍，百丈氣原通。夜月穿湖底，曉雲起谷中。空王居頂上，八面自玲瓏。


偶言東晉寺，攜我過林中。苔掩唐時路，山藏宋日風。堂虛思忍老，名勝藉權公。不仗郢人手，焉能展大雄？


芒鞋踏著好居山，扠把黃茆宇宙間。紫芋爛煨隨性飽，衲衣破綻任情閒。疏雲秖合棲嵒谷，皓月無分照市闤。土面灰頭無俗累，孤峰獨坐聽潺湲。


孤峰寄跡冷蕭蕭，懶向人前數寂寥。山有淺溪藏古月，林多修竹挂新瓢。鐺中慣煮連根菜，爨下時焚帶葉樵。僻谷了無塵世事，任他湖海浪生潮。


一個茆庵居物外，無心拾得未輕輸。飄飄毳衲人同少，寂寂柴門道不孤。坐斷千峰雲作伴，烹殘萬壑月為沽。家囊雖是貧如洗，拄杖還堪出入扶。


茆庵半結五峰腰，千尺飛泉度短橋。風撼巖松驚鶴夢，谿分蘿月引猿咷。流雲遶榻經三匝，過客參堂只一宵。地僻山高塵世遠，誰同掬水飲終朝。


卜得嶙峋儘有奇，市廛名利不相推。巖深洞古雲來密，徑小峰高客過遲。白晝臨風趺亂草，黃昏帶月續殘詩。山中受用誰堪語，只許山中人自知。


寥廓柴扉不設關，峰頭獨步任留還。苔深路滑雲先到，松老枝疏鶴易攀。花綻碧嵒春意別，風生翠壑晚情閒。幾回拽杖同君晤，高眺鄱陽水一灣。


寥寥一杖出簾櫳，小徑高低煙水濛。野鶴衝開北障，山猿攀動嶺南風。尋源直透千峰上，覓友橫穿碧澗中。因愛行觀耽閣久，入門不覺月升東。


輕舟一宿大同城，漁火爭開兩岸明。夜靜蘆深鷗入夢，天高雲斂鴈歸聲。秋山古樹添詩思，晚浦新潮長道情。來去幾多江上客，不知白髮鬢邊生。


登臨祖塔日初斜，草色離離未可誇。蹤跡蕭然閒世外，聲名久已落天涯。山高不識崑崙勢，寺老今歸豪貴家。怪煞千秋龍象地，誰能還我舊煙霞？


路滿寒霜竹滿扉，殘碑剝落草初回。法堂破案塵埃靜，祖殿深苔足跡稀。月照蘿龕清且冷，雲來松澗住還飛。何期特地從新令，千古雄名一日歸。


未久盤桓楚地行，遠風高掛一帆輕。因思黃鶴樓前句，卻憶青鷹夢裏盟。兩岸春莎同我淡，一船夜月為君明。應知此去無堪贈，先賦齊安赤壁名。


巖頭萬仞碧崢嶸，月挂藤蘿徹夜明。疊疊泉聲超世遠，重重雲影接天生。誰開老寺垂今古，何代閒田任種耕。分付煙霞塵外客，調羹莫負昔人名。


數年威鎮西江地，文敕煙塵盡掃收。寶劍弗施魔已伏，征鞍未跨帝先酬。名垂日月輝千古，道重乾坤育萬流。記得靈峰曾有約，何妨弘護祖徽猷。


法堂兀坐笑相逢，促膝猶臨鷲嶺風。凜凜冰霜生六月，炎炎暑色寄三冬。毫揮黃峽漩流水，覆育青天轉落紅。扶豎宗猷須仗力，蘇翁原是舊蘇翁。


昔年馬祖出龐公，今日何殊鼻孔同？南浦三秋懸古月，西江千里播清風。紅塵堆裏頻垂手，紫閣臺前獨點胸。收放縱擒惟掌握，聖名凡號豈能容？


江漢澄清惠澤新，襜帷駐處自生春。蓮花君子能鍾愛，草履山僧似飲醇。經緯縱橫聯上下，珠璣錯落燦星辰。文章事業成雙絕，名覆金甌第一人。


乾坤大道選文場，鳳閣龍樓翰墨香。筆落明珠光萬丈，胸藏碧玉映三岡。絃彈覿面言前調，樂奏聲聞劫外鏘。媿我何能躋佛印，喜君德不讓蘇黃。


公生無祝逮華封，舊案拈來表寸衷。崇勝昔年施血戰，同安此際襲宗風。群花既洽迴天力，百草奚忘貫日功。父子身心援祖道，勳名誰敢不流通？


孤峰特出遠塵寰，小徑新廬晝不關。白瀑泉懸青嶂裏，紅桃花綻碧嵒間。昔年共讀風前韻，今日惟看雲外山。滿目畫圖收未去，且留明月道人還。


曾過東林經一宿，虛堂無壁傍雲眠。六朝白社池心冷，千佛青燈夜月懸。鼓罷鐘沉今復響，經殘道寂此重傳。若非天外孤笻至，誰向芳郊覓隱賢？


寒床昨夜睡來遲，早起童呼竟不知。乞食鳥歸驚曉夢，尋香客到供春枝，敲冰嬴得盧仝碗，撥火輸開溈老眉。獨坐茅廬思舊識，六花片片問阿誰？


冒暑扶笻問大夫，相逢底意莫能呼。維摩奧室青獅座，老新堂舊馬駒。欲向城邊弘古道，宜須源上洽居儒。翻思昔日推車案，何事階前丈艸蕪？


十載雲農不出門，茲來為惜祖燈昏。若非流水新浮瓣，那識桃花別有村？佛老一圍蘇子帶，顓翁三世笑嵒孫。筆中透盡玄中句，頂上青天足底坤。


雲居一別十餘春，笑指相逢兩鬢銀。五位正偏俱截斷，三乘玄要悉堪親。光垂祖剎千年舊，恩普禪林百世新。今日特來呈塔樣，請君拈出話當人。


寶印高提繡谷峰，權衡有道自心空。雲生雙舄凌煙上，鳳舞丹霄玉殿中。性海澄渟施舜德，法城穩疊布堯風。生生化育如天地，更好威音一著通。


道荒德薄負蒼天，相對今朝愧昔年。越嶺雲旗曾法戰，龍門爐焰許凌煙。床頭纔得支郎杖，堂上重開馬祖筵。獨喜此番春正遇，一枝繁蔭劫初前。


深懷疇昔干城護，今日重來明月堂。鶴返故林思故主，蝶歸花苑採花香。薰風涼閣傳新令，碧水流雲遶舊場。十載歐峰頭面冷，秖存周匝一垣墻。


拽杖迢迢睹法雲，莖茆頭現紫金身。若非古佛舒千臂，那許閒僧遶萬楯？浩浩塵中能作主，堂堂化外自來賓。相逢不覺投鍼芥，祖道垂秋又復新。


幾年畏壘憶君心，此日重逢五馬臨。柳拂金章歌晝永，花迎紫綬宴春深。匡山草木懷元晦，修水煙霞識趙衿。記得當初驚夢句，還于鐘鼓續長吟。


文星此際下車來，梅雪爭春萬戶開。畿甸遠遊飛舄上，海昏寬賴繭絲裁。琴堂久望陳君績，草野遙瞻宓子才。三異賡歌民奏日，還留玉帶鳳棲臺。


高聲久已播東南，自恨無緣覿面談。雙徑峰前心法露，淨慈池畔道光含。三朝肉祖由言著，萬古宗猷仗力擔。異地同風應寄紙，那堪短杓海中探？


為憐師道入山孤，覓火挑燈夜不紆。莫謂青原無嫡裔，須知龐老有良駒。輸君環珮名金闕，贏我玻璃注酪酥。不負當年親記莂，同安依舊會宗圖。


何緣拽杖祖庭遊？相對虛堂話更幽。愧挽真風驚世子，喜來紅日樂嵒丘。鴉飛鵲噪春山好，草色花香道脈悠。消息許誰通一線？斷翁顓老續先猷。


法輪常自轉青筠，黼黻人天萬古新。南度煙霞開斗柄，西池風月透欄楯。杖頭花現優曇色，缽底香浮上苑春。柳巷遺來親指掌，惟兄盡露五湖濱。


記得飛笻過考盤，疏窗猶恨雪霜寒。一朝插草揆先哲，十載支薪壯遠觀。寶鏡池深通吉水，廬陵米價探修瀾。不忘鳳嶺臨風句，佇望同扶舊剎竿。


一展慈光已七年，春秋荏苒若無遷。夢遊歐阜雲同賞，話別文江月滿弦。柳巷綱宗惟大播，傘居消息幸多傳。不辭飛錫來先塔，鳳嶺猶歌別有天。


聲名久已出塵蒙，覿面雄談動象龍。果是天童傳少室，不虛歐阜起雙峰。三生共飲曹溪水，一席同聞鳳嶺鐘。寶鏡池邊纔揖別，洞門依舊白雲封。


一見鴻川水逆漩，遺懷二十有餘年。弁山風入龍門浪，古洞雲浮鳳嶺天。賦質同時邀劫外，談心共譜約生前。徐陳此日重相遇，莫使聲名世後傳。


幾年懷渴謁師翁，纔得登山展積衷。明月照時心鏡露，白雲飛處鼎煙濛。七賢侍座開生面，五老排門繼古風。今日小孫來九頓，願教血脈布寰中。


方丈新成列祖基，中興法道在斯時。多年種竹留丹鳳，一夏攜瓶灌紫芝。荷眾自慚德業晚，酬機猶恨語言遲。只今負愧單傳旨，不仗群英復待誰？


萬里長江一葦航，山川迢遞悉商量。櫓聲晝入三台夢，帆影時懸五鳳纕。玉露點成丹桂彩，金風操動綠荷香。我來不借山陰興，護法堂前別有光。


有賴先人玉帶垂，遠乘輕艦入邦畿。秋風拽動河邊柳，曉日披開洞口芝。遙望北城青氣靄，翹瞻南岸白雲低。孤舟萬里情難狀，聊以心歌一解頤。


疇昔文輿轉玉寰，餘光常燭鳳棲山。因時買棹乘炎氣，指日扶笻對笑顏。忽感雲堂先過視，莽排心曲不遑刪。到來自愧無堪獻，幸借秋風點翠斑。


雲外風飄翰墨來，故園秋色影三台。時登玉闕珠璣露，日陟金階錦繡催。德重普天知大體，聲高舉世沐鴻才。餘光尚續傳燈焰，西蜀遺錢豈復猜。

時光遠燭 帝城邊，榮發臺隍五馬連。紫綬低垂楊柳岸，金章微拂芰荷天。威宣巖壑風聲著，令布滄浪月影懸。煙雨樓前歌晝永，還思世外有餘篇。



自出川江數十載，逢人從不問家音。遨遊四海垂鉤釣，放浪千山種玉金。每共長松歌短調，常同麋鹿喜登臨。餘情盡付鄉關外，只有單傳一點心。


參禪好，參禪好，脫卻夏天衫，更披冬月襖。豎起鐵脊梁，塵埃都教掃。三更紅日正當空，千峰萬峰齊靠倒。禾山打鼓，囫圇吞棗，雪峰輥毬，拋磚引寶。呵呵呵，倒騎鐵馬出同安，秋水秋山何時老？


山中行，清風竹杖輕；撞著賊，且喜一身貧。


山中住，家風無別慮；養顛狗，放出捉狐兔。


山中坐，白雲來幾朵；問如何，蒲團齊坐破。


山中臥，兩腳長伸著；絕親疏，一些過。

