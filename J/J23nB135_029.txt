嘉興大藏經（新文豐版）數位版, No. B135 石門文字禪

石門文字禪卷第二十九


定慧圓明，力無所畏，顯於湘南，遂起臨濟。學者如雲，異人輩出，唯會與南，絕群超逸。號末法中，二甘露門，唯夾山本，寔會的孫。七移法席，籍其聲華，迅機雄辯，能世其家，放懷清真，亦足風味，睥睨死生，蓋其一戲。白塔林間，矯如飛鶴，不涉春緣，碧巖花落。


空劫日用，易知難分。汝欲分之，如聲與聞，何嘗有間？月遍谿谷，何嘗有斷？風偃松竹，於一毫端，捏聚古今，粲然明了，而不可尋。無功之功，無位之位。為物作則，無容觸諱。唯此正傳，洞上所宗。當有神穎，振其頹風。堂堂燈公，龍象回顧。負戴之重，徐行安步。漢南盤本，兩坐道場。枵然一室，名聞諸方。孝於事師，忠於事佛。俯仰無愧，雖化不沒。聞名在世，決不可除。則於心外，法有遺餘。竟欲除之，出以示我。笑而不言，如冰在火。蘇嶺萬仞，蕩摩雲煙。曰塔其下，望之巋然。緬懷高風，叢林殞涕。我作銘詩，以笵來世。


我懷巖頭，僧中之龍，本無寔法，但識綱宗。乾笑德山，怒呵雪峰；如師子吼，香象失蹤。又如麒麟，不可繫霸；羅山控勒，明招追隨。逢則晚出，天骨權奇。振鬣長鳴，萬馬不嘶。清侯之上，駐我巾瓶。笑示死生，洞開戶庭。意行出入，不施鎖扃。至今城北，白塔亭亭，寶鈴和鳴，上千層霄。下有全身，百神來朝，劫火洞然，大千焚燒。而此堅固，無有動搖。咨爾邦民，當加敬虔。蓋此大士，是汝福田。如黃琳公，如和褒禪。刻此銘詩，以壽山川。


東林法道，盛於石門，在元祐間，歸者如雲。後三十年，三角有聞，石門嫡子，東林諸孫，道如平地。世不舉步，陟危值谷，自為險阻。有來求者，弗荅弗顧，但以此心，一酬佛祖。白雲之衝，卵塔已成，如魚千里，時遶之行。千巖月色，萬壑松聲，欣然而笑，誰為死生？


臨濟綱宗，遇風則止，昭憂其讖，得念而喜。湘南有圓，汾陽之嗣。遂興其宗，克肖前懿。衲子方來，歸之如雲。南真兩俊，絕塵逸群。海公於真，蓋其的孫。獨敢袒肩，荷擔宗門。天資慈祥，一目貴賤。幻出寶坊，實依淨願。冤親贊毀，初莫能辨。及其將化，則有明驗。人死之難，如登焚輪。師獨易之，如臂屈伸。塔曰無縫，豈有新陳？我作銘詩，昭示學人。


萬峰之顛，乃有流泉，迸兩石間，雪渦回旋。嶮于三峽，下臨玉淵，上有危石，其大如屋。可坐百夫，蘚封蒼玉。同來六僧，五七童僕。妍鄙俱笑，響荅山谷。唯大士軾，約束長幼，疊石為塔，團團層秀，於一食頃，談笑而就。其願伊何？天子萬壽，山禽何知？群飛和鳴，物不虛應，勝事克成。咨爾東阿，地祇山靈，護持此塔，使長聽經。


俊發矯士母數責，孟軻廢學母斷織，凜然夫人嗣遺則，子孫繩繩詩與書。名聞縉紳榮里閭，何以訓之孚威如，膝下時聞裂縫掖，頷之而笑無吝色。衣冠三彥僧連壁，死生亦大能了然，誦經而化如蛻蟬，我作銘詩騁其賢。

