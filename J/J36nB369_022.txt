嘉興大藏經（新文豐版）數位版, No. B369 蔗菴範禪師語錄


曠劫今時全家籍沒五位三玄不存毫忽人天猶大旱之望雲雷龍象若迷津之觸船筏的的胸襟流出往往不將為事宜爾子孫具大海之口無繇分析咄一任長年挂東壁


如來行處不行時人作底不作見經常美器無半句好言擢芻狗棄材則多方相顧未出門先勘破謂趙州是笨貨似者般無賴阿師與道既不相應定入生死輪迴輥到盡未來際其惡聲尤然流布


見青山隨客去臨綠水喚人來現成公案不須尋討生機圓妙何用安排南山鱉鼻蛇橫拈倒弄東海赤梢鯉飲氣曝腮笑雪峰甘心擔項上銕枷當年能不俊哉咦自身陷入不深省偏說杭州是阿獃


謂渠忤時絕物相見卻也和融道他弘慈攝化觸著則如大蟲縱格外神機唯隨宜而厲俗操從上法柄不挾勢以鼓聾謦欬笑談活埋龍象揚眉瞬目賺殺英雄無繩無墨人難測佛祖從來立下風


古怪心胸蹊蹺面貌無股肱而到處稱尊任瀟灑而隨腔換調點野狐涎成無上醍醐撮狂狗糞當格外香料致令後代兒孫箇箇頭搖尾髚道此便是竺土大仙東西密付的祖意教意同燈相照白日裏將人欺黑山下作鬼叫如今早見狼藉久後去剎剎爭雄塵塵鼓鬧七花八裂之殃免不得謂愚菴老子所出之惡少敢復對兩峰長歎付之一笑


萬不為多一不嫌少分析參差受用恰好天地依之轉旋晝夜由之明曉致使四方龍象聞風而驚睹影而服者處處不相捨離若螣蛇之纏繞


親近二十年想起實可懊西來大意不教我參北斗藏身不向我道說不來底要我說來行不到底要我行到及問綱宗旨趣不是熱罵便是冷笑今日要人撐潑天門戶搜窮枵腹枯腸只得直言相告鸞皇種性多仁梟獍生成不孝


口裏喃喃心中惴惴欲爐峰疊翠望聳一時使洞水長清美流萬世唱白雪歌可以高可以低喝廬陵米不作賤不作貴試問圓禪你如何會仁者見之謂仁智者見之謂智


此箇山翁誠為異差天崩無憂地裂不怕紙上描來卻似真眼中看去渾非假高挂虛堂莫隱藏繇人贊歎繇人罵乃拊掌曰當年性氣不容情今日流傳成話杷


寶鏡堂中分妍析醜夜明簾外從西過東惟自己將水洗水要別人拏空塞空但看一樁錯謬莫問萬事玲瓏說不像畫難工雖然不得已尊為達磨三十八世匡扶大法之祖翁


隨無明流住妄想境射雲門之毒有意無意盡遭殃說脫空之言千人萬人俱弗醒不將上古為猷偏與今時作梗所以撞著惡冤家鼻繩受制苦求饒世出世間那箇肯


犢子新生不怕虎事事爭先欲跨古鞭笞佛祖總無慚垂老惡形沒處躲淡抹輕描宛似真細看仰瞻猶未妥渠儂面目要全窺日上扶桑夜當午


不事事賢者謂其剛大惟恂恂智者謂其中和有時放曠不拘肘後懸當風之印有時堅密不動口邊擲織錦之梭到者裏我卻不能測度敢問昭公辨看是甚麼乃彈指一下曰唵囌嚕唏唎娑婆訶


七顛八倒斷巷絕鄰洞山三斤麻絞乾見浪曹源一滴水洗盡情塵斥涅槃妙心祭閒神殘物以山河大地為自己家珍誇道施恩無極那知愛人不親若謂愚菴老漢只消如此贊歎認著依前猶隔津


問此事無指示燕坐為著實提持痛罵當慈悲法施訐露釋迦醜拙千古未聞暴揚彌勒過愆無所不至其世智辨聰大膽庸夫到渠根前靡不藏鋒斂翅如今撞著對頭拖過南嶽拽上天台敢曰真人無位


資聖開山明湖織屨將黑豆換人眼睛以無求定吾宗旨紅蓼灘白鷗渚盟在於心懸羊頭賣狗肉風來過耳若夫東西密付脈脈相承以至千七百箇老鈍漢底家私不直一唾而已


法門以馳競稱尊師獨愛退休為上時賢以廣陜分岐師則示平等心量慈楫櫂於中流獘病救於道喪使德山氣質猶雄將雲門家風破蕩斷人命根凡聖莫遺暢自本懷佛祖不讓宜若差異眾生聞者驚疑見者嫌謗丹青粉繪轉淆訛竊比虛空略相當


續洞上宗佩雲門印忽卷忽舒半疑半信蕩野狐窟而唯炯雙眸樹金剛幢而不搖三寸神見神驚鬼亦愁獨許悟禪敢親近悟禪尼請


玉笥峰前呵佛罵祖金牛湖上作啞妝聾排群邪無謙讓摧眾辨少含容深信者高山仰止淺見者毀謗成風吁種種淆訛難定奪且同杲日挂長空止謙禪人請


舌上奔雷目中閃電一句截流萬機回換散而六合慈雲卷而獨行無伴惡口罵人謂我誓願宇宙雖寬甚處著得你來秖宜松間石上俯而視坐而倚徜徉玩月語溪畔月溪禪人請


當散木垂陰之時而生此倔疆枝幹負懸絲慧命式俎豆於鷲嶺熊峰其洞山祖翁面目儼在古聖今賢類之莫齊萬別千差毀之不采雲門室中五六年明聖湖頭十七載問祖意教意輾得骨露皮穿若謂以心印心盡是謾神鬩鬼至今隱恨填胸深冤難解向之則厭背之則餒所以行蹤南北西東形影不相離捨忽然磕著舊時痛處禁不得高聲叫云悔悔


青原授石頭住山鈯斧黃檗容臨濟倒捋虎鬚偏渠一生執拗不與千聖同途平川不肯利涉險路最愛橫趨器識自雄者叱為眼裏刺機智毫無者視作髻中珠直欲人人蕩空家業脫盡皮膚奚翅諸佛俱遭抑逼列祖咸被擨揄猶自吳地尋思越山坐想不知銜恩者孰也受冤者誰乎噫嘻莫怪我褊淺狹劣立處孤危負懸絲之命脈憂深慮遠恆扼腕而痛呼


兩箇癡獃全無拘束指火為冰拗直作曲事事異乎常流著著變於棋局化鹿山中見面日惡氣衝人金牛湖上聚首時和光混俗說甚父子投機大似冤家攢簇江北江南任怨任讟師惟去住本翛然我則孤危免相續臨風坐石聽叮嚀得休來伴居嵒谷并師同幀


至性不移忘懷自適日中一餐夜後一息高洞上最耀之燈厚世間先春之德祖道藉以坦平綱宗賴而整飾正法門倒置之倫蕩庸流淺隘之習曉鶯啼在綠楊煙陌路悠悠人未識道曉悅禪師請


化鹿山裏栽田叟強項古來所未有砥澆情分不容辭當風寶印懸於肘正法垂秋悲痛深掞藻時賢空雙手家聲赫奕蓋諸方雲籠皓月獅子吼短策孤舟隨處尊鐵鑄心肝血盆口明明遍界不曾藏謂此是也成窠臼疑殺滔滔天下人殃及子孫最難剖時也霖禪師請


蝎口傷人不將為事慈心育物博爾難名貴買瓶匋破沙盆行行奪價賤賣雲門乾矢橛步步爭衡郢上陽春從來寡和世間彩鳳咸式以鳴君不見二三四七俱驚訝九曲黃河此日清


曲唱新豐調翻舊案韻高煙雨樓前響徹石頭城畔敢退讓則跡遠塵囂匯異同則力能砥捍統萬化謂至道之尊形群品稱鴻慈之曼此皆被恩承訓者妄測涯岸其惟獅蟲自囓法社堪虞面以憔悴髮以白皚乃是伊苦心一片金陵衍乘禪人請


面非遠人情而冷憂實因祖道而深從來無禪說得惟將諸毒含心毒氣現時一味冤親平等怨聲起處渾家異口同音師風欲行古法運薄在今猶望歲寒竹裏坐石床倚作水龍吟竹林行樂


過金沙斷除髑髏前妄想入玉笥揀得火聚裏眉毛謂天上天下獨尊惟我乃提綱挈領肅若霜標因堅忍在躬衝開一切迷頑之煙島以鴻慈遇物騰湧大千剎海之波濤決憍慢墻垣毫力不借撤正偏戶牖八臂匪勞故吳山傾慕越地興謠實猶爭本圓照而為之師者擾擾紛紛無砥止順風聽響浙江潮


性情特達懷抱寬洪丹青巧思描畫難工撫愚頑多般安忍攫龍象獨擅稱雄痛古道封於耿介乃至德溢而渾融任毀譽遍界猶雲月行空善示迷方歸正轍惟千古之上有如是知識然未聞沸諠若此之憧憧願其未歇興亦未終更將碧眼藏眉底閩地佳山看不窮


身惟任重凜芙蓉弘法之謨力為砥澆銷諸方分河之見揚新豐遍地之家聲高雲門極天之墻岸晴空響霹靂直令膽喪妖狐黑夜繡鴛鴦豈用針穿玉線恆追昔慨今未嘗不扼腕攢眉乃傷夫假我販沽時衰道變故至親骨肉嫉惡若仇讎矧佛祖人天敢測其涯畔譆寰中獨據自如如恣爾後賢誰覿面


一種平懷諸緣絕絆舌上有殺活之鋒眼中無聖凡之見高太陽之照碧落爭輝壯雲門之猷赤心獨擅十剎春風白髮年六橋秋月孤舟岸差排佛祖令肅嚴霜為法心雄語如劈箭人天愛而親波旬憎而怨是故秪好聞名不可見面


捄時多熱心為法無情面千聖睹影而驚群賢聞名而顫我所師若有違君久事誠不厭猶謂優曇瑞世開調轉胡笳響碧漢


吼野金毛嘯風石虎雄利生心熾無明火誓扶正法人皆為寇讎欲砥狂瀾孰不稱怨苦樂山樂水暢盡本懷是親是疏傾以肺腑繼武雲門有克家須識箇愚菴老祖


捄時妙藥活命靈符細以應細麤以應麤分崆峒之明燈照徹幽奧增鑑水之波浪普潤焦枯踏翻聖凡深窟趯倒魔孽紅爐飄飄若孤舟不繫耿耿以法道為舉世間儔疏侶絕兜率院弟應兄呼


接弁山脈續洞上燈爪牙捷疾行解精瑩馳求冰冷貴勢羽輕九逵布譽一片熱情色養盡禮至性天成壎箎雅奏難弟難兄道林鬱鬱後彥錚錚不待描畫面目分明以揆法姪請


嚴霜面孔皓月丰神未測其端謂難湊泊若窺其奧如飲醪醇金粟山中橫機不讓雲門室內受屈無伸慕嬾瓚之遺芳萬緣不顧效龍山之遠遯一缽隨身見時習日移握拳透掌痛古風絕響囓齒穿斷三十年後為兄雪憤聲冤者賴有昶公邈得其真曉昶姪請


體潤崑岡之玉骨堅麗水之金承愚菴之記莂見佛日已披襟懸肘後靈符千妖斯遁朗胸中寶鏡諸累無侵出為春雨處作時箴三伏賣松風少能酬價九秋邀明月堪與盟心若欲識渠休再問石頭路上指南針


拋撇楚山雲撈摝吳水月參寶壽而氣高見愚菴而心折遇物披杲雪之懷赴機掉靈鋒之舌直將諸聖揶揄豈畏千魔衝突噫世衰矣道獘矣何假端詳而細說斯人也乃吾同門是法中之傑維猶子靈公宜珍重秘韜切忌等閒輕洩靈岳統姪請


太白峰前分路鴛鴦湖畔重逢挹其丰骨儼乎舊容賣八閩松風無人酬價劫三山營寨自喜衝鋒入天界室歌謠相續連大好山脈絡疏通樂澹忘水邊破屋慎潛躍雲外孤節是所以溪深杓柄長來機亦赴钁頭三斤銕盡顯綱宗抑何必登曲彔搖麈尾圖熱鬧謂之禮樂雍雍臨行翻跳踵躅有英雄


生緣蒿壩脫白雲門望之則厲即之也溫扶天華之古剎同德同心整石頭之大路忘曉忘昏為眾無欺安危獨任治身有法冰檗自吞是故被其慈風者山高而仰戴其至德者人傑而尊有此昭昭功業秩秩兒孫千載而後孰曰非叢林之柱石溯耶水之淵源者哉


身無長物手握明珠謙光照人澹漠自娛此道不忘研究出語脫盡皮膚松貞而交友秋霜而誨徒不愧雲棲裔家聲正不殊十五年前看道貌從心還是舊規模


生緣東浙遯跡西湖踵雲棲之後塵香清蓮沼篤愚菴之最契操挾松孤三十年雙眸炯盱碧漢二六時片雪飛向紅爐參方者臨門脫其拖泥之屨情封者扣戶示以走盤之珠慈惠等濟真俗咸孚韶陽言普趙州道無爭如我貝多不顧湛寂跏趺坐斷白鶴峰縱橫如意而聲滿寰區識不識莫躊躇這是南山老尊宿抑以規持末學之良模慈渡濟禪人請


怪哉此漢莫測端倪世有險峻渠無高低受業天寧纖毫不顧情投雲水雙手提攜有寶壽之慈和一旦拋撇遭愚菴之惡辣偏欲攀躋白地上誘人犯法憑空裏與賊過梯擬贊則增纇加毀則無稽別有些兒好處堪佩服而品題笠挂杖頭橫膝上愛閒日日聽朝雞


德豐者豈藉於位重道粹者不湎於時求昔者雲棲真寂以簡素之道化斯末葉猶驚蟄之雷響遏閻浮欹哉妙明禪師能振其猷不媿為蓮沼之的胤乃運載惑海之蘭舟水邊活計林下優游心同皓月身若輕鷗平生標致略相似香萃風飄滿秀州


慈藹同春風而布大野萬物以此育焉道義並高山而聳層霄四方莫不睹者若其操縱得宜賢愚等視觸虛舟不怒經瓦不怨以柔和善順而入於遊戲大解脫門咦匪夷所思也


眉挂晴霞襟懷秋水偭白眼儔聽黃鶯語藐聲譽而動若鴻飛鼓逸志而怒猶鵬徙道如謀合搜尋百草頭邊誼以均持突出萬人叢裏賞流泉之韻調與誰鄰短駢巧之風藹同花墅彭蠡灣頭響徹夜濤野鶩林禽毅然驚起


苔生舌上茆塞胸次德輶鴻毛智窮鼠技三喚三應青白不分半吞半吐語言無味生同里不近鄉情扣祖關惟深詬詈逆其性谷吼雷鳴適其意風清月霽以之為人天師則深毀以之為乾矢橛則過譽者樣人如何做得玉笥親孫愚菴後裔應侍者擔取去懸向盛澤灘頭好聽煙波鼎沸谷鳴應侍者請


林木池沼能演法音墻壁瓦礫皆生光耀獨有者廝全無孔竅摶撮土欲障撼地之瀾捏寸繩擬放翀天之鷂仰先哲則多慚撫後昆則致誚詵公繪之何所欣樂異時若展開大蟲戴紙帽驚人亦好笑


寸陰不貴尺璧非寶參禪不悟聽教不曉涓滴不洩處貧恨一身多和光同塵時富嫌千口少逼佛祖活陷泥犁誘黧奴成無上道此話傳播諸方天下人盡笑倒玉笥處處皆英才獨你如喪家之狗東吠西嗥仇而疾之者紛紛擾擾


操道無變通稟資亦椎魯坳堂上行舟螫瓮裏蹲坐眼如達磨見梁皇氣似將軍射石虎真實相為謂其少謙和脫略商量謂其太剛果明明薄福形儀人人怕來合火益公請圖何以取我或有些子毀贊皆可默時蜀錦花鋪語時燈心銕裹更有一句好流傳五五原來二十五果謙益副寺請


舌頭無骨耳朵無竅佛法不知只會亂道謗雲門謂是乾矢橛薄愚菴喚作無毛鷂到閩山遇見謝三郎定罵言不奉非輔不順非孝以莊侍者你當為我證之曰雲門兒孫獨此不肖以莊侍者歸閩請


弄雪峰蛇開雲門口或說定法甲乙丙丁有說不定子午卯酉趁起石虎橫行喝住金烏倒走看看星散雲飛嘮嘮指槐罵柳自道一副熱腸傍觀百般露醜璋侍者不必細沉吟書諸紳懸於肘他日逢人為舉揚秪言箇兩兩不成雙三三亦非九庶幾汝我不相孤負璋侍者侍側


曾詣弁山泥中踏著毒刺後到玉笥火裏揀得寒冰廿載將白雲冷看一身同紅葉秋騰嘔出祖師心絕無慚耿剔瞎人天眼何有哀矜作事機先敗露謀為陣後興兵善善惡惡脈脈繩繩敢問你是為誰非大鑑之真種即弘覺之雲仍


鑿山透海煉石補天別箇皆誇巧妙此漢獨抱愚顓虹橋上誘人拍鞠蹄涔裏慣自行船因入深村敲碎乞兒飯碗驀行鬧市闖散狂客酒筵岫雲飛白岩桂奏妍難辨析無背面咦見了更參三十年


酖酒殺人砒霜殞命以此較量很惡尤勁放白鶴出銀籠擒猛虎入錦阱觀其默平地浪翻聽其語青天火迸不坐尊貴之樓勿行正偏之令便擔去塵埋鼠咬裏臭穢拭瘡膿有甚杷柄


道德全虧行解總缺任重福輕露盡醜拙佳話不曾世上傳麤言頻在口頭說篾籃盛水笊籬撈月志不休意不歇終日奔忙此一片屈曲衷腸看你到幾時對人決絕


山路聞雷驚碎膽雲門遭喪家珍遠翥潛蹤情尤不可拌命攝級所恃無鄰為人轉生迂拙鬢絲日覺增新百年過半不深省是你癡獃無比倫


耳如新卷葉眼如葡萄朵佛到不為情魔來反合火無心言語斷人腸實意操持與道左花巧崇時膠漆非古舐蜜厭甜食茶嫌苦謀略既不足以周身敢謂撐祖父潑天之門戶


寐則夢馳寤則心想時好乃違虛名徒攘履至難坦然不驚遇無事悒乎抱怏自己尚是冤家豈望後人思仰慰我者多深埋糞壤羽短毛長任磨蕩


有問西來大意向道東方日出推究從上古錐如此瞎驢無匹肅彼千官舞其八佾德有所慚志不可必棄置路傍亦何惜


匡廬夢做已深雲門債還未了求人心念是肫肫謂我禮儀非皎皎獎借無古松傳譒惟小草莫憂愁休煩惱當過差徭三載時春風隨路聽啼鳥


頑無以制愚不可及言裏傷人暗中抽骨提祖印將方木投圓竅操化權掬滄海入涓滴門前山深水寒天際日昇月沒啐啄同時古今不易偏要排老達磨聽而不聞視而不識若如此為人未免道箇呆頭枉費勞力


出世背道匪忠也棄親遠師非孝也偕時躁競無節也盜名竊位不義也灰冷意智恥當車以怒蜋捩轉面皮判先覺為野馬好不見揚罪亦難寫且挂長隄綠樹枝一任風吹雨打


愚菴會下人盡是法中傑唯此媿野謀踽涼類跛鱉捏餬餅轉作饅頭指精金化為頑鐵臥冰匪謂寒蹈火不言熱一朝相見閻羅王兩同心奏西江月


髮飄秋雪面染暮霞茫茫業識滾滾塵沙麈尾輕搖明祖意馬蹄亂踏惱人家只恐世間容不得好從萬山堆裏忘緣兀坐且消受些天皇餅趙州茶


石頭能說法土塊解放光唯有蔗菴老作事盡脫腔乍喜乍嗔仙露抹春山之黛忽彼忽此和風聯野鷺之行喜嗔情絕彼此形忘中九下七如何贊揚幾處隨人乾打鬨曾無片語到諸方


貌不驚人才式誦帚卻步上危坡面南觀北斗欲大嵩少之門氣竦雙眸擬決當今之滯患惟隻手然則要蕃衍宗猷琢磨瓊玖且待三十年後


禮絕尊卑易情均上下難不能東掣西掣豈得言端語端相偕愛踏月華白獨嘯寧怕風色寒此日自為無檢束過後誰將冷眼看阿呵呵者樣滯貨秪合拋向千尋濁水聽渠落魄五湖灘


謂此是蔗菴雲裏遠山不露謂此非蔗菴水上閒鷗相顧鬧市樓頭聽管絃自哂多生始遭遇有問夫子之道為忠恕雲門之道如何指註大洋海底火燒天盤陀石上無根樹


尊之非為榮毀之不謂恥相見萬仞崖前推人一踏到底玄要總不商量偏正何曾說起詆佛祖為飛埃視蛇虺如赤子若此而欲提封九有控制八紘豈有此理


作事遲疑發言鄙陋心非因少鹽醬而愁面不為無茶飯而瘦續慧命固負熱腸競澆風自知妄謬種種如幻出生著著受人指詬地爐邊話徹主賓峻厥祖胄子細看來依舊依舊


逆順中做好生涯色聲裏擴充眼耳入魔宮抉魔籓探虎穴獲虎子自謂其志不欺孰信其言如矢欲閑祖父之道復玷辱於祖父欲敦兄弟之情反遺猜疑於兄弟皇皇一生滔滔奚砥故反求諸己而已矣


識不通方語無可聽生緣松陵曾負德於劬勞受業雙林終孤恩於規正欲跳出險惡墻垣反墜入是非坑阱救己無門利人何徑踽踽涼涼蹭蹭蹬蹬越艇吳歈一片心秋水明蟾兩相映


入廛意勤勤見人水漉漉知識有此洪規不肯依他條目栽田博飯甘地藏清寥謝事省緣佩天寧教育獨怡石上看蜚鴻更愛溪邊結茅屋丹桂風搖萬樹金青山月皎一團玉呵呵讓之有餘爭之不足


星坐驛馬宮在磨蝎水碧山青東衝西突主賓互換拉樵子於古路秋煙唱和同時環漁翁於平湖夜月涅槃心既蕩除正法眼亦喪滅雲跡未能泥形不屑縱使衍慧命於塵剎無疆有甚奇特


嚴身行寡應世緣微驅象龍致雨摶畫餅充飢事碌碌而紛然罔解恢弘法印力兢兢而竭矣不能撥正化機謂有繩墨強石人受敕最無分曉要浪子賦歸將排上列祖之席恐難免千載之譏爭如灑落無拘綠樹中聽黃鸝細語清溪外隨白鷺低飛存顯聖祖堂


鈍鳥翻風狂猿捉月役役不休栖栖不歇白地上掘窖埋人黑夜裏開門引賊即今已是神見神驚鬼遭鬼蹶又何待日後怨切於心恨入於骨


色界非霸聲疆何保衣取禦寒食無求飽逐念紛飛隨緣顛倒遊太虛中不為寬坐微塵裏匪謂小一毫佛法沒相干天豈容伊世上攪


山間風色溪上月華逢緣不借怡悅無差但不應冒住持之任排神鬼之衙吐德山口中怨氣擔雪峰項上銕枷雖是自作自受不敢短歎長嗟終使人道當斯世而有斯人出踏得乾坤如亂麻


我山嵯峨慢幢高豎絕無悟本豪雄偏合風顛隊夥大樹大皮纏小樹小皮裹瓊花園裏策馬長驅惡趣門前結廬深躲紫燕語嬌黃鸝韻嫵飽噇閒聽無可不可


硬似兜羅綿軟如純鋼銕向上機莫能知末後句無可說一味順風撒沙多見受冤難雪業兮山翠層層累兮江波滑滑是與非失與得且到閻老面前一并歸結


紅爐裏可出沒白刃上能撮摩唯此活落漢親近轉淆訛兩手提得起底輕心按過一毫說不上底巨力刮磨卞璧喝成燕石巴音翻作郢歌眼中刺法中魔豈獨謂成人者少敗人者多


摑須彌粉碎吸大海枯乾未進思退一曝十寒謂有準繩春風酡面為沒定據生銕鑄肝成佛作祖自知無分呼牛喚馬孰可著銜畢竟是箇甚麼十字街頭活賊三更月下巡官


移山塞海背實蹈虛不食空王爵祿安假鴻雁傳書喚十方作驢謂龍門有心無膽配萬物為馬笑莊生少智多愚及至問著你有何伎倆強撦趙州來蓋覆為言東壁挂胡蘆


緣木求魚提籃取水無句是單傳有言非直指搖白拂謂是鷲嶺花垂清涎當作熊峰髓月下敲不二之門燈前論一貫之旨冷煖惟自所知話柄挂人唇齒毀決定深譽未必美三界混融一生知己藹藹悾菴翁翩翩鴻跡子悾菴即楊旨音居士請


奔名若磨盤空裏走競譽如雲中獅子吼四生慧命不顧目前歷祖憲章拋向腦後在資聖指白說黃來雲門捉襟露肘開罪古人謂蛇鑽入竹筒焉知自己蝦跳何曾出斗


面多寒色竅不玲瓏歸功無至大之業悅時少阿順之容俊哲排肩見猶未見英乂接踵逢若不逢胼拇之譽太虛充滿噬臍之歎滄海難窮始謂埋沒自己終以帶累先宗


瞠開兩箇看雲眼生就一條齧檗心險惡道途行遍了無才苦硬住叢林罵雨罵風情懷倍很耐寒耐熱旨趣難尋流水靜落花深危坐終朝閒屈指沒韻詩成孰共吟


為道未能精操密練厲行未能雪杲冰瑩對機未能雷揮電埽出言未能玉振金聲兔角杖也勿捏龜毛拂也勿橫冷冷落落崢崢嶸嶸雲門麟鳳充寰宇不信頑嚚有此僧


東西南北之人浮定有無之跡或時與惡趣對門或時與天宮隔壁發群生願不逗群生機穿如來衣不入如來室贊之徒勞毀之何必冤家處處得逢渠莫問親疏成兩立


楊岐左慈明勞役一生汝亦輔山僧馳求三載飽眾多之腹用谷量雲遂無厭之心授卮酌海理與事越風集竅鳴言與行符日久話在雲門曲和換新腔打鼓當陽齊喝彩應監寺請


身若繁蕉髮同衰柳人善力揚己過弗剖思退檢則撫物外疏欲進求則循省內負不顧無常符到便走豈非為五濁惡世而生此剛強之叟


形兀枯椿心炎熾火談忠孝於大舜為未侔競勢利在庸夫實不數挺立每爭曹溪之正傳高標欲跨洞山之英武遺玷於師沽名於祖嗚呼儼吏曹竊法以絡天下之貨財焉得謂雲從龍風從虎聖人出而萬物睹


聞名慈祥見面嫚侮無端乃發長吁有語不肯輕吐辨覈古今剪除情想稠林咨決大事蕩盡是非城府嫉者多毀者普別處容你不得秪可與文殊堂裏萬菩薩歡則同歡苦則同苦庶幾長年好合火

