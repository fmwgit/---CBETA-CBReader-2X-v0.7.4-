嘉興大藏經（新文豐版）數位版, No. B181 布水臺集

布水臺集卷第二十一


心縣日月，氣壯山河；摧邪輔正，無黨無頗。縛修羅于蕅絲孔中，信天威之莫測；走曹顢于華容道上，豈義勇之有他？偃月刀橫兮！魂亡小醜；金剛杵奮兮！膽落天魔。使非受靈山之屬累、承智者之切磋，又安能揚靈沙界、顯聖支那，聲流充天壤、名滿盡娑婆，共乾坤而永久、同劫石而不磨者哉？


麗水黃金骨；荊山白玉胸。面帶煙霞之紫；心茹海日之紅。義結桃園，斧斫難開，誰問天荒而地老？丹凝五內，劫燒不化，那知爛石與枯松？以神怡屋漏之襟，舒至大至剛之氣，秉燭固嘗達旦；以力屈萬夫之勇，植扶劉翊漢之忠，眎曹奚啻若蠓？所以肝腦塗地，九死從君，豈無張巡、許遠、比干、龍逢？至于千秋尊廟貌、百代擅英風，卒莫逮于美髯公者也。


俊骨天生渥窪同，追蹤直欲步天童；盲無慧目憐河北，破有法壇肇祖風。銀碗雪盛真戒體，高空月上玅靈衷；語言不著閒文彩，留得清光表海東。


萬法皆如幻，身心即幻緣；不緣如幻者，幻惑曷由蠲？持戒修禪慧，慢山高戛天；緣師最精進，自視胡欿然。為達真如幻，神觀自靜專；嵒梅光飲雪，透出春風前。於穆色聲外，解空豈浪傳？


白雲坐斷幾星霜，道望人同山斗仰；住近僊壇生共里，前身定是大梅常。


壁立孤撐萬仞巑，群峰蒼倩讓高寒；一莖不動階前艸，西徑橫開古法壇。


黃蘆苦竹繞階臺，留宿鷺鷥不剪裁；住老功臣三十載，騎牛嬾下郡庭來。


講肆騷壇兩擅雄，誰誇破句讀安公？海門潮涌鴛湖綠，薝蔔華開金粟紅。賣盡青松人不問，呼來頑石座生風；剎竿長挂秦山月，耿耿餘光尚在東。


尋師踰萬里；問道越千關。三事衲衣，撩盡百城煙水；六環金錫，蹋遍天下名山。迷向伏牛鍊行；笑從太白溫顏。有時楊州出現；或即瓜埠垂綸。海鷗可狎，華鳥獨還。數聲清磬是非外，一箇閒人天地間。


百城罷訪入煙蘿，宗說滔滔似決河；缽洗禁池傾白月，經翻古洞涌金波。飲人以德同慈嫗，荷法唯公絕比阿；道影師名重疊賜，袈裟沐盡御香多。


歷盡諸家破戶庭，歸來活計付漁汀；輕舠只傍蘆灣宿，明月清風富一生。


若有人兮黃髮番番，于湘之湄、在衡之阿，潛修不忒，獨證無頗；出滋華雨，入賁煙蘿。椒蕃衍！桂婆娑！山深澤廣式生多；一夔倒上黃金闕，君山點破洞庭波。


言協筮蔡，德孚鬼神。化荊榛為瓊樓玉宇；變莖艸作丈六金身。非君非公，與含生而託命；乃顧乃復，脫萬口于危津。悲如山而鞏固；願似海而淵。得不慳者施而慢者折，殘者戢而暴者馴？何因修羅之我妒，而遺害之我瞋哉？豈夙業真前定，抑彼蒼固難詢也耶？於乎！割水吹光徒憤攘，海天浩浩自空明。


法身五分，爰以戒胚；孝名為戒，百行之魁。沙門遯世，含章在醅；曷從知君？我以事推。憶昔申酉，天地崩穨；楊州鶴化，蛇虺風豗。君憂母積，負奔天台；僊宮桐柏，一往無回。季春三月，碧澗桃開；母思鄉縣，還奉歸來。顏容母戚，肝膽君催；始終戀慕，五十如孩。遠矣君龕，白石堆堆；青松不賣，華老嵒隈。宣公遂往，僧史無裁；君芳莫擷，我心孔悝。月生華頂，影砌瓊臺；對此清炤，增我徘徊。


維山嶄嶄，維水泱泱；為鱗介主，作大悲王。化龍者不知其幾何？從寸至尺，從尺至尋，殆十千兮未央。噫！安得窮四海、極五湖，咸泳至仁之沼，樂終古兮壽無疆？


覺來天地一蘧廬，形影何從問我渠？皮袋一靈都掉卻，人間天上自如如。諸佛如也，眾聖如也，彌勒如也，如如亦如也。越國山川齊入畫，寶林忝得一浮屠。


丹霞選佛，鼎需棄儒；膚敏笑殷士，常服羞黼冔。寄東山兮以嘯傲；指慧日兮而歸途。噫！氣澤蒸雲夢，滌襟波盪具區。自慶華胥曾打破，不須兩眼更愁胡。


寒暑一帔走，百藍歸從；遍吉共燈龕，如雲行舉。生平一王相；橋頭六度菴。


尤是狄三當日面，脊梁豎起道如川；先師剃度牛毛眾，麟角數君最象賢。戒香能芬馥；定水更澂鮮。橫身宣德門前過，名動公卿豈苟焉？


小隱青山大隱廛，城隅住老竟忘年；祖翁幸有家聲在，那羨諸方五味禪？


猒住石梁橋畔寺，卻來鬧市更安禪；花開不管流年去，一任春山響杜鵑。


不傳千佛戒，不續五家燈；潛真鏟覺，和光同塵。穆如春風之惠物；溫如冬日之愛人。撮茶能幾何，而消豎子膏肓之疾；片言猶未了，而解娥眉深嫉之顰。故德之者以為僧伽之再世、惡之者以為不託之愚民，卒莫辨他是凡是聖，又何怪乎疑鬼疑神？咄！要斷者樁公案，分付入法界海之玄賓。


羃羃數竿修竹；悠悠一片清陰。石玲瓏而有竅；蘚斑剝而染黔。想勞生之擾擾；籌世路之崎嶔。于斯燕坐，時一披襟，可謂塵囂俱滌、萬累無侵者矣！如是又何必木從船子，而撥華亭之擢；山追嬾殘，而支煨芋之鬵乎哉？且即人間開梵宇，平疇綠野建梅林。


文殊堂內萬菩薩，君降人間第幾流？尚喜夙因曾不昧，再披田服更何求？搜窮教海非沙數，放舍聞思豈浪修？臺山有問當年事，前後三三莫錯酬。


文章秋水骨；節操玉壺冰。讜言抒直亮之衷，逆鱗不諱弼法著。春秋之義，元惡必懲。寧觸權而去位，豈阿比以為朋？風裁侃侃，正氣棱棱。一死從君歸九土，令名千載譒吳興。


濯以江漢，暴之秋陽；溫良恭儉，雍穆齋莊。德披春雨，教拂秋霜；六月冰室，九秋蘭堂。此彷彿先生之景象，而非先生之真實也。必欲宛肖先生，請以《衛風．淇澳》之詩而為之。題曰：如切如磋！如琢如磨！瑟兮僩兮！赫兮咺兮！有匪君子！終不可諼兮！


天真既散，靈舍穴鼪；機斤械斧，日戕其萌。誰補我劓？孰息我黥？直養無害，專一惟誠。羹牆堯舜，寤寐老彭；庸言是謹，庸德之行。斯文將喪，大樸留貞；嗟哉渾噩，爰有先生。


儒宗茂叔，蓮社遺民。尋泗水芳，而識東風之面；設西河教，而菲桃李之春。樂有莘之道義；安王蠋之賤貧。衡門寄傲，泌水頤真；千埃涅而不淄，百礪磨而不磷。若乃濟人之危，出友生于既死；傷時之薄，培孤孽於將柛，則又本之至大至剛之正氣，抑豈慕夫朱家、郭解之為人哉？


皇皇偉度，奕奕丰神。賦學把長卿之袂；騷壇推正則之輪。百斛珠璣，時錯落於豪素；千章錦繡，俄經緯于欠申。謂非毓黃山之秀、鍾白嶽之英，而為鳴岡之鳳、瑞世之麟也邪？胡然覽德輝而四顧；舉仁趾而逡巡哉？嗟乎！憐才無孝武，誰賞子虛音？緬懷人於異世，徒抱膝以長吟。


介立昂霄柏，孤芳傲雪梅；安貧真似憲，樂道信如回。賦贍三都學，詩兼七子才；天衢何日步，一嘯凍雲開。


上大無人乙己丘，杏壇四教賴君留；道源自出姚江派，性水曾饕禹海流。夤畏懷三非應遠，覃思佩九德宜周；曉空雲散霞光在，清映人間卒未休。


白雲郭功甫，雙徑馮濟川；心誠而一，志靜而專。清雖畏乎人知，帝心密以簡在；道本超諸形外，所立如有卓然。占高峰之片席，得崇報之一玄；千波既潰，令節斯全。鳴珂無復朝天日，搢笏猶嚴侍御前。


謝家瓊玉樹，天上石麒麟；白業步東林俊彥，風流厭江左玄賓。抱揮戈復，日之深衷；蹢躅雙丸，苦尤嘗膽。懷攬轡澂清之雅志；留連方策隱若臥薪。聞逮雞鳴以起舞；思將臘去而回春。江天漠漠，白石粼粼；蠻觸正興蝸角裏，生涯且復付袟綸。


丹山羽翰，桃浪錦鱗。秋水濯其襟裾，清欺庾嶺梅梢之月；春風入其肺腑，秀奪《衛原．淇澳》之筠。那更高才性賦、慧業天甄，詞工王勃、王建；墨玅右軍、右丞。鳳將翥而霞蔚；龍欲驤而雲蒸。固已朱紫懷探、公卿袖置，久當天街躍馬、翰苑蜚聲。胡為乎踞胡床以燕坐；耽韋絕于一經？於乎！鸚鵡賦兮憶正平；零露團兮愁夜行。長纓待請拘南越，宣室何人問賈生？


堆堆塊石方床，蕭然摩詰之空其室內；釣笠扶笻岸坐，卓爾龐公之吸自西江。心超超其遠寄、氣磊磊其難降，庶幾牚圜天以作蓋；揭萬象使為窗。于以玩金剛之智劍；于以剔般若之銀缸。又焉肯逐雞鶩之群，低眉棱于濁世；隨衍儀之後，求聞達於家邦而已邪？


鮑生不作，仲父遂徂。山有松兮扶疏；下有人兮容與。頂樵笠以為冠，所以不願人之文繡也；荷漁竿而不釣，所以不願人之膏梁之味，而羞與羶逐之夫而共為徒也。


骨礱秋水赤砂肝，參幙機曾走可汗；萬里青霜懷馬革，十年黃卷歎儒冠。時當德祐籌難策，夢覺槐都話已闌；往事休嗟天啟後，付將爐篆對蒲團。


漆瞳照漢，玉骨凌霜；胸藏蝌蚪之字，劍瑩鷿鵜之肪。借箸柳營，倚馬長書；露布決機虎帳，軍前急就符章。利建侯兮萬里；詎兩曜兮收光？側身天地兮！顧影蒼涼；蒿子房之兩眼兮！結張載之寸腸。途不窮以致哭，籍非效而猖狂；乃秣名馬，乃峙玄粻。紉秋蘭以為佩，製芰荷而為裳；或隨苑風，或逐雲將。冀沅湘以至止；思五岳而徜徉。臨絕壑兮陟危岡，消半生之嵬磊兮；蕩五內之鬱傷。歔嗟噫嘻兮！不有遠遊天外去，人間何地著師黃？


不須石上話多生，鷲嶺知君夙有盟；方戴華巾離少室，又攜席帽出神京。即真示俗晴還雨，在欲行禪暗復明；拿得電光為火把，何妨日午打三更？


衛霍勳名少小期，天生邁種骨能奇；席前借箸堪籌策，馬上揮豪可賦詩。玅句驚人風動石，高才涉世月臨池；上楊柳已侵宮闕，為幹炎荒又出師。


家藏鐵券金章，實先朝將門之種；名載夌臺天府，蓋昭代公輔之儔。雅度皇皇，成蹊而下不言之桃李；英風卓卓，沒羽而中昏夜之石彪。倚天颺，卻寶刀，早知立地端可成佛，千里勒回騄耳！誰問數奇，不克封侯？岸眉炤白雪；河目橫清秋。太平不用擐戈甲，贏得忘機狎海鷗。


諸艱歷試倍流離，壯志如山屹不移；恭謹真堪追萬石，勛名未肯亞驃騎。曾無肺腑藏私怨，只有丹誠報主知；衣錦還歸行晝裏，長安共說好男兒。


丰神奕奕貌桓桓，氣自干霄劍自寒；閒跨征鞍平樂浪，笑凌夜雪獵三韓。亞夫勛業能嗣武，太尉家聲正未闌；最喜昔人長健羨，金吾仍作父時官。


孤騫稽叔夜，超放李通玄；落筆龍蛇走，摛詞星斗縣。白狂群欲殺，甫意獨相憐；吾道窮方甚，奇君塞不遷。


孝義敦仁世遜賢，獨居那更倍乾乾；傳家二字唯清白，教子多方只敬顓。高誼千秋曾想見，斯民三代幸依然；相胥狗苟蠅營日，不有君芳孰自憐？


玉專白璧，器擅瑚璉；攄詞追長吉，好學等顏淵。俄乘風以化去；忽騎鯨而上僊。舟亡夜澤，鶴沒瑤天；才兮何富？壽兮何慳？此西河之所以隕涕；尼父之所以痛傷也。咄！蝴蜨夢中方栩栩，大千覺後一空床。


其靜也祇，其動也跜；其笑也熙怡；其問學涔澬；其文章陸離。其骨權奇；其度淵夷；其人美且。


二十君非四十君，據今題昔事紛紜；何如景子都拈卻？華自飄香鼻自聞。鼻自聞！見故吾！達磨元是老臊胡。


偶來竹院，暫過僧堂；有心存家國，何慮問閒忙？散子房巨萬之貲，為報韓以擊政；揭賓王號召之檄，思反周而為唐。衷偕白日兮同赤；志並瑤天兮共長。魂遊故主忠難化，血染黃沙草亦香。


秋水丰神志潔霜，賓王之國鳳鳴岡；滄桑變閱人如舊，舒卷時更道以常。方寸有天縣日月，七襄無袞補虞唐；威儀留得漢官美，仰止千秋尚耿光。


魚遊荇藻文章動，人在林泉道味高；案上琴書曾不御，九天風韻落松濤。


參得缾窯誰字禪？不疑鼻孔大頭縣；上生何用金臺接？超步還乘腳底蓮。


亦真亦俗，非釋非僊；虛堂隱坐，兀爾忘緣。美如崑璧之藏石；靜若徽音之在絃。乃有不識好惡底，諸方東塗西抹傾盡狐涎。可憐摩詰空無語，三十二人落蹄筌。


彊桂嘗多，知辛識辣；導師頻遇，汲幽造玄。仁以裕後，義以光前；恆納眾流污，不為天下先。風波險而歷老；世路危而便旋。任外魔兮力捍；是法社兮身肩。其尤虎跑山中之泉潤濡莫盡；錢塘江上之月光炤無偏者也。


陋巷長甘顏子貧，卻疑前是范丹身；忮求雪蕩心無介，富貴雲浮樂自親。柳下不慚妻諡惠，周宗何怪趾稱麟？即今庭砌多蘭桂，天道于卿見大均。


一世才名數獨慳，天風不姤遯天山；杖頭明月橫千界，笠下清風起百彎。將置古今歸旦暮，盡情官佛付潺湲；多生受得靈山記，只恐松門未易關。


不趨朝市，不入山林。朱明兮正晝；泖水兮方深。荷姍姍以獻笑；柳絲絲以垂陰。科頭兮箕踞；散髮兮披襟。何人兮！知此意？白石兮！識君心。


蕭蕭埜服，炯炯雙眸；步既前而且卻，思方動而又籌。直欲攜笻天外去，畏將清景落閻浮。


生天成佛總隨緣，靈運徒勞論後前；與世浮沈心不競，羨君白作地行僊。


問君空手底將鋤，歎世心田長刺多；拈起青原垂足斧，斫開忠國倚松蘿。菩提揀作靈苗種，般若渟為灌溉河；謾謂道耕無著莫，插鍬叉手任婆娑。


世路風波日險巇，放身只合碧山涯；千尋嵒壁侵雲直，百尺松枝偃蓋垂。寵辱無驚神自王，市朝不問夢恆怡；惠連得句有芳艸，抱膝何妨更賦詩？


悟有為之非實；知夢幻之難停。芒鞋半歷江南保社；藜杖曾敲幾處戶庭。居塵而扮出塵之相；在世而懷出世之經。咦！如筏喻者法尚應捨，何有越格超情漢，肯耽著乎金鎖與玄扃？君不見！勘破趙州無字後，一回舉著一回新。


香焚柏子了深經，忘卻人間歲月更；茶熟過來還溼口，應知念底事分明。心不競！意何營？逐鹿徒成蕉下夢，清修且自課生平。


苗而不秀孔茲哀，邁種瓊華為孰開？遮莫九天從謫降，卻歸天賦玉樓臺。對清影！思悠哉！咄！拈起迷盧方外擲，碧霄長看月徘徊。


四大空如幻，十虛見所緣；西方何處是？暮鼓日徒縣。咄！潭影蹋翻亡朕跡，雙輪杲杲挂青天。


芳尋泗水，壤擊堯天；物齊莊生之論，瑟希曾點之絃。樂爾智也，壽爾仁焉！佩玉冠緌何濟美？羨君生直太平年。


自信玉容天賦得，誰將五障強名模？心華爛熳開金粟，法吼髿震海隅。未許末山誇半杓，肯隨無著道蘇嚧；往南作佛嗤龍女，站定腳跟真丈夫。


夷亭曾閱春潮上，婁水還看涓滴無。圜頂而現本來之相；方袍為標出世之模。月落華胥春夢斷，趙州東壁挂葫蘆。


興知陵母廢知嬰，誰似高褱見獨貞？不計敗成希避就，唯咨忠孝樹風聲。邦家念重身家念，君父情深兒女情；送子參戎期再造，千秋一別氣何橫？


鬚眉粉黛，閨閤丈夫。矢志參方，撩盡百城煙水；存心作佛，竟忘五障身軀。驚普門匝匝之波，親探洛伽；疑前後三三之數，遠造文殊。何事峨嵋尤頓轍？豈難萬行以踟躕？咄！四運潛移誰舉令？春來依舊百華敷。


堪歎眾鬚眉，幾許蒙巾幗？咄哉此閨閤，偏多出世情。既假金襴為服御；還將鎚拂任施呈。似恁殽訛公案，且道如何斷評？咦！奮迅始稱師子步，崩騰那跼象王行。君不見！大道本無男女相，至真亦復越常情；又不見！龍女當年酬智積，彈指南方覺道成。


得母儀之大者；盡婦道之恆然。克咸厥家，啟佑曾玄。若乃專精事佛，矢志逃禪，萬年一念，一念萬年，則凌行之流亞，而空室之齊賢與。咦！識得首山無量相，騎驢新婦阿家牽。復為頌曰：劣相殊形不似他，男名女字謾交加；一般鼻孔聞香臭，摸著蓮開石上華。


歷劫沒名字，彰為者頭角；縱然打得回，無繩還自縛。要知者般頑賴底，任你蹋遍天涯、掀翻海嶽，撞到彌勒佛下生時，敢保討伊頭鼻不著。阿呵呵！他家自有好風規，畢竟按圖難索摸。


扁舟一葉泛輕鳧，日暮艤將傍葦蘆；人世興亡渾不管，風波出沒慣曾無。忘機到處鷗堪狎，招飲沿村釀可酤；千古勳名悲范蠡，得魚那必在江鱸。


金錢作餌帛為緡，釣盡人間朝市倫；貪壑難窮如廣渤，情絲不斷若牽銀。官居上品尤思進，富積千莊尚慮貧；垂手玉蟾何大意？劉仙端的示迷津。


大士當年逢海上，因君感應道交深；為人造福開永壽，與世明宗延竹林。一著去來知本據，半生功行遂初心；五常應復高門第，家有白眉又見今。


玉骨亭亭傲雪梅，艸玄誰數子雲才？清言祇許嵇阮共，法喜夫容富趙陪。跡寄人間恆隱約，心遊天外獨徘徊；徵君尚復嗤彭澤，五柳當門止弗栽。


之乎也者得儒傳，又向吾宗理會禪；儒釋兩關都透了，更有何事上心田？


起死回生妙有方，濟人還為作津梁；功同大士真堪羨，持地仍兼老藥王。


徽恩修了堵波連，傾盡家貲事佛仙；檢點生平誰得似？襄陽在後給孤前。


或拖金紫或林泉，五世瓊芳葉更聯；家洞儒宗因學佛，室空幻趣為逃禪。青雲那怪生高足，淨沼應宜長白蓮；欲問三三前後事，一輪紅日正當天。


不須瑣末論生平，一句身心奉剎塵；舉世叢林知子穀，芳名欲歇也千春。

