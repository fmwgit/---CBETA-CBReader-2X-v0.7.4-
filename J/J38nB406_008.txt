嘉興大藏經（新文豐版）數位版, No. B406 廬山天然禪師語錄


愛君頻喚君。不敢避君瞋。瞋則從他瞋。知心能幾人。


盡道睹明星悟道。誰知從此事如麻。縱饒捉得瞿曇敗。也是除他空裏華。


祇為貪他一粒粟。卻來誤了半年糧。月明千古無人識。夜夜山頭空斷腸。


美女當危樓。聊為一引盼。顰笑本無心。醉殺窮酸漢。出定不出定。缽盂上安柄。一隊閒鬼神。向女子乞命。


雙手持華供養佛。一呼一應豈徒然。直饒內外都教捨。依舊從前梵志仙。


昨夜秋風到簟涼。梧桐葉墮帶微霜。浮雲吹去復吹住。明月炤池兼炤窗。蕩蕩漁舟紅蓼遠。行行鴻雁碧霄長。涅槃無路休尋覓。青黛蛾眉獨著忙。


美女尋芳出畫屏。繞欄縱目不勝情。侍兒恰似解人意。多折梅花貯淨瓶。


生與無生是甚麼。徒勞特地問如何。文殊因病聊施藥。直至如今錯會多。


特來平地鼓波瀾。縛得獰龍自在還。好手為他點眼去。一聲霹靂羨掀翻。


歸家更不問程途。夷險安危夢裏殊。夜半一聲山犬吠。醒來明月照棲鳥。


雲近蓬萊常五色。雪殘鳷鵲亦多時。為君舉似鋤頭偈。莫當唐人兩句詩。


杜鵑啼遍春山嵋。啼得血流總不知。驚起石人輕一拶。從今不笑鷓鴣兒。


風旛不是有來因。只要當人認得親。行者無端輕拶出。至今無地可藏身。


非風非旛亦非心。眼見如盲不可論。隨流認得波全水。依舊寒潭深又深。


昨遇耕田人。說道雨水多。山僧只管笑。總不奈伊何。


非意由來不是無。任從天下強名模。無生直下猶回顧。兔去徒勞更守株。


攜手西川觀競渡。天津橋上又相逢。行行不覺秋江晚。共入蘆花深港中。


萬仞洪崖不可躋。到來山日與眉齊。啼猿唳鶴尋常事。多少行人路自迷。


問荅分明大用酬。震威一喝有來由。果然百丈聲三日。直使聞言心已休。


夢裏疆場金鼓忙。分明記得已還鄉。重圍直透春雷動。不解征衣困在床。


殷勤畜得鳳凰兒。棲老梧桐賽畫眉。無端一陣東風起。吹入雲衢總不知。


老漢全身墮野狐。千年點雪付紅爐。虛空有鏡難藏影。霄漢無形莫強圖。五百生前真面目。一朝巖下舊皮膚。泥牛入海無尋處。空見時流日打模。


殘橋斷壑日聞猿。十度經商九不存。遊冶豈知山路阻。夜深騎馬過前村。


兩堂元不是他人。舉起貓兒本有因。大眾一時遮過眼。快刀千載不生塵。提瓶挈水尋常事。蹋磴搴藤分外春。慚愧趙州能救得。草鞋頭戴又重申。


兩堂未必是無言。利刃從來命罕存。惟有趙州知此意。夜深乘月過前村。


相逢盡欲到皇都。親到皇都自不誣。白馬銀鞍新貴客。澹粧素質舊名姝。富來不羨金珠貴。貧去終歸公族殊。蕩蕩無言真古道。令人相對意全孤。


百年身後向何去。異類中行王老師。圈內不驚頭角別。溪邊誰問東西馳。重雲深樹笛聲近。淺渚平沙鼻孔垂。更有一般奇特處。日常水草盡知時。


一體同根不易論。鏡中頭面豈為親。夢來花鳥渾忘我。覺去聲香似隔鄰。若箇暗銷芳草綠。為誰辜負洛陽春。多因貪看天邊月。賺卻風前獨立人。


本是同根無二體。反因肇論卻顢頇。分明指上重拈出。豈較時人夢裏看。


買華不買葉。帶葉影參差。愛他長若此。倒插王軍持。


智不到處切忌道。再徵行履作麼生。僧堂直入無回顧。異類中行尚問名。明月已隨流水去。白雲猶向故山縈。動容古路今仍在。道著依然頭角崢。


心意俱非覿面逢。講經不信道虛空。平田淺草難藏虎。古澗寒潭有臥龍。明月萬山人影絕。落花深院鳥聲通。一從去後無消息。留得長松待曉風。


趙州老漢絕囊藏。一句明明直舉揚。更擬將心明箇事。雲煙滿目便郎當。


金剛寶劍當陽拔。千里神光透體寒。也只儂渠腰上物。等閒礫破眼睛看。


五臺古路日曼曼。猶憶還家夢正寒。杜宇啼殘風雨暗。海棠落盡霧雲團。何曾鑿破溪山色。長此登臨天地寬。惟有趙州能解意。葛藤留得到今看。


李四奪人牛。卻被張三截。若要太平時。除非賊殺賊。不賊不殺。不殺不賊。腰間有劍定難饒。切忌街頭逢孟八。賊。賊。


虧心不畏老婆知。哮吼還他獅子兒。百萬雄師全背水。漢家原是漢旌旗。


十斛明珠顆顆圓。拈來信手絕廉纖。三舟各見原同月。不使清光過別船。


單騎直入百重圍。猛將當關失卻機。氣蓋乾坤豈兵力。不勞血刃立全威。


喫粥了也洗缽盂。趙州此語總傳虛。若因僧悟生和會。百劫千生枉繫驢。


分明直下自天真。悔卻從前擬效顰。信步不知溪澗路。舉頭方覺霧雲身。洪崖凍積千年雪。寒燄初回萬戶春。慎勿更隨人語後。趙州牙齒覆朱唇。


蹋遍羅浮深又深。山花如血柳如金。到來谷口層峰出。轉入雲根曲逕陰。松韻蟲吟留過客。澹煙微月戀荒岑。柴扉獨掩和衣睡。為許何人問此心。


兀兀崔巍萬仞蹲。白雲無路月無痕。曾無野鶴歸華表。卻有殘紅出洞門。去去碧峰煙渺漠。行行流水日潺湲。拼教身世埋空谷。不作逃名高士論。


望得郎歸不見郎。恐因喜極易成狂。晨宵一處無疏戚。中冓明堂自有方。


將軍制勝遠從征。要斬癡頑賀太平。生殺但知歸主德。臨機虛實豈能明。


乍瞋乍喜欲何為。八十參方鬢欲絲。面目不堪重舉似。機關輸與老頭兒。


溈山老漢不知羞。卻道山前變水牛。開口已遭明眼笑。可堪到處覓人酬。


十年戰罷一征衣。知己相逢意不違。岐路已過應共慶。故鄉猶恐未同歸。


老將相逢話別離。故園攜手餉東菑。一回提起疆場事。刀箭渾身淚便垂。


擇乳鵝王豈鴨群。洪波浪裏解投身。眉毛眨上懸千里。碧眼胡僧認不真。


絕世風流人不識。未經題破十分嬌。無端撞著癡憨漢。添得深閨聲價饒。


千兩輪錘劈面來。不由分訴可憐哉。他時狹路如相值。決定遭他者一回。


十方八面絕遮欄。面目堂堂日往還。一自頭陀微笑後。等閒留得與人參。


飛雲頂上鐵船浮。海底泥牛吼未休。驚起梵王眠不得。一聲霹靂滿天愁。


李四張三笑臉開。風前沈醉浩歌回。寒鴉夜半啼枯木。古殿鐘聲撼落梅。


生鐵蒺藜纔舉起。卻教照用一時休。夜來寒月十分醉。恨少泉聲兩澗流。


露柱懷胎千古恨。追風木馬至今奇。波斯碧眼難窺測。一任神歆與鬼疑


水邊林下看無盡。市尾街頭喚不醒。莫訝世間奇特事。威音王後未曾明


一回瞥地始相應。悔卻從前影裏行。渠我于今休用覓。堂堂大道出常情。


帶月攜鉏下石門。綠畦深淺半依村。從來錯過田家樂。依舊寒塘鳥雀喧。正中偏


綠楊處處解征鞍。舊路新花盡日閒。莫向河梁探水影。滿頭如雪淚空彈。偏中正


男兒仗劍走平原。望望疆場志氣存。散盡千金功未立。英雄誰向此時論。正中來


風流休問客鄉心。高館銀燈酒滿斟。今日相逢須盡醉。不堪重唱白頭吟。偏中至


國破家亡但此身。茫茫宇宙可誰鄰。桃源未是深藏地。醉臥長安不見人。兼中到


步步相隨沒後先。暫時岐路便茫然。循溪蹋遍無尋處。夢斷雲山人在船。


睡著還同未睡時。六窗相見作家知。可憐老大婆心切。失後忘前卻為誰。


六窗喚俱應。熟睡成寱語。相見夢中人。不待聲絕處。


生死根本。即是其人。一呼一應。有喜有瞋。不須息妄。不用求真。若問箇中端的信。青州衫子重七觔。


霜天如洗萬峰晴。月浸寒潭徹底清。莫怪夜深山犬吠。元來竹外有人行。


此事自來無語句。亦無一法與他人。龜毛舉起咍咍笑。千古重拈面目新。


真箇恁麼不恁麼。堂堂露露勿懡。還家不蹋來時路。依舊門前長薜蘿。


一雙孔雀立芳池。飲啄飛鳴不自知。無端照影頻回顧。卻似難如往日時。類墮


岸柳江聲鎮日將。五陵年少不還鄉。漁人瞪目空相笑。肯信人為春事忙。隨墮


九重深鎖鳳樓寒。御苑鶯啼花自殘。盡說官家高臺座。一群獵馬出樓蘭。尊貴墮


如何是類墮。處處銷歸者一箇。渾身拶入沒中邊。舉目不知誰是我。


如何是隨墮。不守儂渠高枕臥。橫身打破聲色關。正眼看來猶是錯。


如何尊貴墮。倚天長劍當空掉。直入千峰深又深。垂簾熟睡纔一覺。


名花新月滿羅幃。又向幽林去步遲。豈謂嫌他春富貴。清光不欲使儂知。


興化嫡稱臨濟子。克賓從此號賢孫。親承痛棒重遭罰。千古流通教外傳。


親到龍潭不見龍。分明獨踞妙高峰。雪消千丈巖層出。雲散長空桂影叢。明暗分時開正眼。紙燈吹滅定吾宗。劃然截斷千差路。南北東西腳下通。


三十棒頭振祖風。霜飛凜凜絕雷同。新羅衲子親承令。贈得臨場鼓一通。


須知吾道有長處。佛法從來不可傳。大小巖頭重說破。教人特地哭蒼天。


峻嶺平坡步步同。千人不見一人逢。各尋雲鳥啼處。始信山山有路通。


招手橫趨不用疑。儂渠直下露全機。等閒無限漁家樂。多少癡人坐釣磯。


沒巴鼻。有來由。梧桐葉落天下秋。離鉤三寸少人酬。隨壞于今作話留。


壞亦壞兮隨亦隨。一枝紅杏出牆來。通玄不是人間世。滿目青山長翠苔。


大千俱壞渠不壞。灰燼煙銷天地青。莫向風前頻獨立。溪雲山月妒人醒。


用盡心機種牡丹。種成擎出與人看。尋春時過石橋北。一望紅雲十畝殘。


盲啞聾人滿大唐。紛紛錐劄費商量。一回搕破髑髏額。始笑諸方技不長。


傳道雲門武藝閒。相逢狹路轉身難。誰知紅紫枝頭別。到底春光一樣看。


非思量處莫思量。枯木龍吟音韻長。搏浪沙中逃萬死。原來祇是舊張良。


如何諸佛出身處。向道東山水上行。慚愧雲門關不住。話頭傳得到于今。


纔云啐啄同時用。一棒當頭認不真。蕩盡煙波無歇處。回頭只在把梢人。


果然一笑縛獰龍。橈下分明絕異同。他年便解興波浪。特地溪山雲月中。


歌舞當筵明月空。華枝搖曳笑春風。忽然觸起心頭事。豎盡寒毛眼底紅。


此事雖無大不大。幾回信了幾回疑。誰知影落澄潭遠。舉目寒光總未移。


娉婷獨坐不勝情。簾外何人錯認聲。細語微吟聽欲絕。呼郎一字最分明。


跨海凌風入大唐。山呼萬歲見君王。無端認得捉刀者。未出關門已受傷。


腳跟處處絕追尋。又向白雲深處行。把住要津無路著。全身已到月華心。


乞化堂司僧本務。實無佛法與人論。于今末世難分辨。瞎眼阿師卻認真。


我手何似佛手。黃面瞿曇不知有。橫穿鼻孔倒騎牛。一生不著隨人後。


我腳何似驢腳。一步一步頻蹋著。紫陌荒岑獨悄然。人前切忌崢頭角。


生緣在何處。不是上天堂。定是地獄裏。若更擬思量。劈口打殺你。


秋山寒月淨無瑕。貪聽溪流路漸差。最是夜深猿切處。一回腸斷淚交加。


分明一箇佳公子。日日煙花醉未休。搭得斷頭華子艇。順流乘興下揚州。


十字街頭孟八郎。殘年臘盡不還鄉。去秋曾在湘江水。昨日人傳到汾陽。


無夢無想無見聞。南山下雨北山雲。莫隨流水分涇渭。蹋倒溪橋恥見君。


大好大不好。悔蹋菩提路。人人盡說解翻身。含元殿覓長安路。


從來活路少人知。上樹何如樹下時。父子激揚空有話。得便宜處失便宜。


不落宮商調已傳。萬牛難挽箭鋒前。兒孫縱有千鈞力。爭肯推爺向裏邊。


寒巖枯木自朝朝。俗漢何曾負阿嬌。春色暗藏關不住。一團紅燄至今燒。


枯木寒巖端的事。燒菴趁出好知音。莫將意氣論賓主。埋沒儂渠一片心。


一回抱住問元因。二十年來舊主賓。箇話不堪提起處。知心原是負心人。


倩女離魂事亦奇。嬌嬈蓋代少人知。拈來勘破山中衲。真假虧他一頓思。


春到雪消江漢碧。夏來荔擘水晶團。活計在君君自用。莫教眨眼受人瞞。


荷葉過風香十里。梅花遜雪白三分。從他起也從他倒。佛道塵勞總賴君。


千念萬念非別念。相看特地更尋誰。若於離合有無處。說得分明錯過伊。

