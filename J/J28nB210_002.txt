嘉興大藏經（新文豐版）數位版, No. B210 伏獅祇園禪師語錄


少室心傳 提唱萬古 支衍而二 派分而五
續佛慧燈 天童老人 具大法眼 現菩提身
金粟一席 橫流法乳 萬法歸一 一歸何處
直下承當 始顯伏獅 作家相見 覿面當機
宗鏡高懸 塔日永炳 無死無生 安身立命


染不得兮不似物豁開正眼露心華掀天揭地磨今古從此源流續不差


打車即是打牛是踢脫兩頭隨轉身薦得磨磚不成鏡佛從何立枉勞神


一群野鴨飛過去搊鼻尖頭露本真哭笑自由隨作活無窮應用起家門


吐舌聞聲三日聾大機大用立宗風超師越祖威獰甚披露當陽意氣雄


三遭痛棒未開眸一見高安當下休有意氣時添意氣當仁不讓轉風流


未悟先誇賣口頭親逢毒手瞎雙眸棒頭薦得先師旨脫下衲衣始自休


壁立高巍赤肉團通身慶快露全斑瞎驢亂作打教出後代兒孫棒下翻


一棒當頭絕覆藏髑髏擊透體全彰無生語下徹心印贏得佳聲滿大唐


青蓮目顧示何言拂袖歸來話已圓不墮悄然揚古路靈山一脈古今然


撒手披襟獨得歸象王行處絕無依閫居三十年曾出道滿乾坤徹四維


諸方詆毀驗來由掩口知情大悟休一劍一鞋一盆水英靈觸著命難留


庫司事繁云且去搊住慈明不放開禮拜泥途能荷擔兒孫遍界果奇哉


笑裏藏鋒一夜愁毆儺打處豁雙眸形山有寶難描畫徹體風流孰可儔


下載清風悟入真投機偈語獻來親故鄉田地還身買一笑分明無事人


小豔詩聞省舊顏西來庭柏徹根源色聲堆上開真眼始信壺中別有天


舉起拳頭驗作家見安頭上契非差威獰睡虎全牙爪竹密通流水拍涯


虎丘半載明機用幾度燒香恨莫窮坐斷金輪通正脈聞聲若箇不朦朧


破砂盆是正法眼覷卻乾坤氣宇吞徵詰無痕超今古機投徹後更誰遵


胡孫請益事如何用捉他時是什麼覿面當機渾活潑如風吹水自成波


侍傍忽聽胡孫話瑩徹心源契己躬地一聲皆歷落一香供報破菴翁


衲僧巴鼻見還難忽爾抬眸和底翻觸散礙膺緣古柏老人立地不囊藏


無夢無想主人公凝然逼塞太虛空忽然枕墮疑團破沙界全容巖洞中


有人來問討童男度卻竹篦徹法源妙用潑天全殺活半邊鼻子見機先


鼠翻貓飯發真機築碎方甓覺笑微活計千巖都打破伏龍時至復傳衣


獻石呈珠請價酬千江一喝水橫流無賓主句輕敲破透脫無依得自由


三要三玄絕正偏高安灘上痛還拳師承從此流真脈臨濟兒孫遍大千


廢寢忘餐未現前虛空打破脫廉纖翻天覆地無回互日湧扶桑道播傳


香燈隨地絕追求打徹骷髑當下休大海漁舟千浪湧滹沱一脈鎮長流


抽釘拔楔驗來由拂袖行時出格流踞坐金陵傳正脈猙龍虓虎一齊收


諸佛誰將名強安徹心見膽是何般濟山棒喝從今觸凡聖俱空只恁看


本來面目石香亭絕跡無私遍界行心物俱忘是何物標名圓相見精靈


一莖菜葉圜流轉觸著通身白汗流堪紹吾宗憑半偈一燈續焰萬燈浮


一鞋趯出有來由打斷話頭當處休正脈曹溪親囑付乾坤爍破禹門秋


平沉大地震雷轟情與無情歷歷明太白峰頭行正令宗風千古振家聲


拈花微笑露言前電捲星馳一著先白棒當陽施妙用燈燈相續古今傳

