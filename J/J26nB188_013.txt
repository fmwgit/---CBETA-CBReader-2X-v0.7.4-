嘉興大藏經（新文豐版）數位版, No. B188 入就瑞白禪師語錄

入就瑞白禪師語錄卷之十三


策杖重來此，縱觀仍舊遊，何期劉子樹，肯首笑相留？


五位元一座，偏正歷然分，君臣同妙顯，賓主互相陳。險峻鶴難立，平懷步入輕，位功齊轉處，木馬吼天庭。


寶蓋覿空懸，彌然覆大千，禪流咸蔭被，妙色古今傳。


形似金鏢，卓然獨立，戳破虛空，有誰能識？


挺然一座崖，上有神仙立，昧者眼糢糊，何能對面識？


圓明湛漃，猶若寶鏡，含盡法界，毫無餘剩。隱顯俱該，不存邪正，放去收來，大地徹困。


一竅開天際，石龍吐水流，味甘禪德美，益見洞山幽。


一石橫空起，其勢若龜形，草嫩綠毛長，苔生八卦陳。伸頭提正令，縮尾跡何存？舉目全體露，靈德甚分明。


怪石草中埋，猶如猛虎踞，爪牙雖未伸，來者生驚怖。


誰將白練挂長空，界斷青山路不通，多少行來難措足，騷神閣筆費神功。


五龍潭底隱，滴水示全身，澤世功無量，三根得自榮。


峮嶺盤旋萬壑中，宛然彩鳳五雲籠。不聞秦主吹簫笛，惟聽崆峒午夜鐘。


嵷嵱轉變若龍騰，駕霧排雲勢自神，不向海中求德寶，慣居山頂聽殘經。


浪花翻作錦花飛，意趣天然吐妙機。化母織成無功絹，散之湖海作龍衣。


路逕新開氣象鮮，碧嵒紫石鎖嵐煙，有人踏著些兒地，驀直登臨極果巔。


崆峒多秀麗，怪石亦生奇，竹翠通禪髓，花黃啟道頤。藤蘿佛膝曲，古蕨聖心怡，極目頻臨望，悠然任所之。


天然紫石長苔封，卻似烏紗振國風，想是辭官修道者，故將冠冕挂崆峒。


森然喬木古藤封，紫石磷層布錦峰，趺坐忽聞清籟響，誰知大士啟圓通？


苦樂無能到，炎涼豈可侵？忘機獨自坐，那有世間塵？


雲根高臥似眠牛，歷盡寒炎不計秋。鞭杖而今誰更用？祖翁田地賴耕收。


活潑無依倚，常年不竭涓，榮枯咸被潤，蓋自有來源。


形如鐵鏟立峰頭，觸碎虛空獨自幽，魔佛一齊俱蕩盡，誰人能入此中遊？


一石參天似錦鱗，龍門已透若何升？蒼生枯槁須當濟，秪待雲雷布雨行。


一帶溪流下碧岑，噴珠擊石響清音。常年似唱胡笳調，不許眼觀聞在心。


翠葉婆娑色愈嬌，和風鼓舞帶雲飄，空山獨立清蒸暑，多少行人息苦勞。


空王元無形跡，微塵堆裏藏身，今日分明指出，青山綠水白雲。


石榻蕭然崆峒天，懶人時未離床弦，自從劫外長眠起，睡到而今不計年。


彷彿子母尊天，依稀面然大士，崖前獨立提持，傲盡風霜月歲。


崆峒家法絕連纖，一句當陽直指全，剿絕葛藤亡滲漏，方知劫外有禪天。


崆峒家法絕連纖，棒喝交馳機活圓。點著禪人通體快，何須格外更求玄？


崆峒家法絕連纖，弗使諸人仍自纏，截斷葛藤和水拔，翻然當下證金仙。


崆峒家法絕連纖，雨過青山色更鮮，萬象無情能說法，何勞病朽口重宣。


崆峒家法絕連纖，野鳥山花不間宣，風捲殘紅親徹骨，真機滿目個中圓。


崆峒家法絕連纖，月上東岡一顆圓，寶色輝輝高下炤，誰云祖印有其偏？


崆峒家法絕連纖，風舞清香襲法筵，只為老僧心力倦，也來助我一談禪。


崆峒家法絕連纖，那畔今時已盡捐。月印寒潭常坦坦，風吹觱策自玄玄。


崆峒家法絕連纖，五位三玄總不然，閒蹈峰巒觀秀色，映紅遍地草芊芊。


崆峒家法絕連纖，有甚工夫有甚禪？晝飽三餐日落後，長伸兩腳任憨眠。


崆峒景色自奇哉，紅白枝枝間錯開。破衲袖驚憐蕊落，芒鞋步動喜香來。空中亂舞隨風意，巖下披離壯石苔。踏遍煙嵐情未已，攜笻更上一崔嵬。


策杖步奇峰，芒鞋意趣濃，野花近笑語，翠藹露清容。爆竹運天吼，歡呼滿塢雍，烹泉敷石坐，不盡話重重。


竹輿度山坡，嵒深鎖薜蘿，撥開荒草逕，點出古崖阿。舊屋添新象，老僧益壯多，相看供蕨茗，談妙喜閒過。


遠望夕陽落，斜暉映彩雲，神奇莫可測，變化幾般形。攜杖同諸子，頻觀興愈清。烹泉亦敷坐，快意樂天真。覿體非他物，不知誰肯惺？


者個團瓢，昂然自在，囊括虛空，含容法界，六戶玲瓏，非中非外，六角稜層，大千俱蓋，惟有一門，往還無礙。霧起連天渾一色，風吹碧落皆慶快。


一鑑清池覿面開，廚人時以滌蔬薹，莫教黃葉隨流水，惹得禪和步跡來。


一樹紅花覆白雪，通身卻似玉粧成，寒凝不露真機骨，惟有清香到處聞。


不揚麈尾不拈花，專敲禪板作生涯，分明擊碎虛空髓，直下翻身意自奢。


空山有畫眉，時向窗前語，問渠何所言？報云柏樹子。覿面為人提，阿誰能會取？熾然說法罷，飛入峰頭去。


克究宗乘忘倦久，偶因浙底省師回，東風乍起孤帆展，再上崆峒笑自開。


晝夜精勤莫暫違，應知佛法絕離微，個中一點通玄路，秪在搬柴運水回。


諸祖西來意，欬聲并掉臂，玄中更有玄，碓嘴生花赤。庭前柏樹子，趙老為君指，會得其中意，揚聲囉囉哩。昔時楊大年，決志為參禪，相見慈明後，聲名播九川。


廓徹虛明本地光，個中無物不含藏，從來法界人天美，寶樹花開到處香。


賢侯垂護道中興，蓋為靈山囑托深，孝敬雙親天地格，珠蘭夜半現中庭。


大道通三際，恒沙歷歷周，孤明常應用，盡在一毫頭。動靜皆由我，愁歡兩盡忘，莫將心意會，明月印千江。


勞病多年老更彰，幸今已歇自心狂。眼昏無力看經慢，齒缺多風說法難。腳懶山行嫌峻嶺，身居龕內喜茅房。世間出世俱忘論，惟覺頭寒一頂霜。


嘗謂多生業惑深，而今病苦漸相陵，寒傷數月精神減，脾疾連年血力貧。朔氣纔交嗽又發，颽風初度手遭侵。雖然宿債隨緣遣，難動虛閒一點心。


新種松杉滿道傍，婆娑遙蔭到禪堂，堅牢神力能堪護，萬古龍崗翠色彰。


逃禪浪跡在天涯，釣盡煙波意始嘉。更遇大檀知個事，陳年枯木又開花。


名藍高百丈，勝景冠諸方，此地何今古，溪清映月光？


高標聳出太虛空，脫盡凡塵孰與同？百丈峰頭弘祖道，芳花古木自叢叢。


石塔摩霄漢，真身自內藏，祥雲彌四野，靈木占高崗。說法青松吼，談禪翠竹揚。愧予無所敬，一禮一爐香。


孤峰圓立在山丘，形似多羅意甚悠，開口朝天吞日月，乾坤作供一齊收。


一峰覿面存，直示如來旨，開展有誰能，至人常在此。


天宮不肯住，降跡萬峰頭，大智相逢後，聲名遍九州。


瞿瘠稜層出世奇，寰中獨立露真機。煙霞常作袈裟搭，鳥語花香笑自微。


昔日宣宗聖駕臨，鳳凰特立現佳徵，而今香道仍寥寂，惟有清名世上存。


平空迸出幾千秋，恰似天龍一指頭。觸目能知元自具，宗風從此滿皇州。


七星布列在山門，為鎖曹源一滴春，度馬度驢憑跳躑，曾無些子喜和嗔。


古閣凌霄漢，層層鎖霧霞，綸言師表賜，道望滿天涯。


五百生前異類身，一言迥脫悟天真，從茲月映中堂滿，故有名聞震古今。


景勝靈俱勝，靈空景亦空，詩人多點綴，遺跡古今同。


頑石不開口，善能說大義，一塵含法界，萬物悉皆備。眼裏能聞聲，個中可領會，當陽絕覆藏，真諦明麗麗。


十二類生觸目該，圓明一性總無乖，聞經既證天中樂，名在而今土一堆。


木偶會開口，鉏破水中天。何朝犁罷去，空墓鎖寒煙。


獨立山頭，勢接天枝，深葉秀鎖。蒼煙昔聞，宣帝曾臨。此既與安，名不偶然？


兀兀臥茲山，風霜不改顏，一朝龍坐飲，名稱落人寰。


嵬嶠摩碧漢，清氣遠人間，御駕登臨後，春風幾度還。


三旋是何意？為君指路迷。石門雙豁處，不必更思惟。


梵宮高聳洞山奇。誰是通家路不迷？眼裏青黃如未薦，鐘聲擊處為重提。


孤峰聳立若僧儀，細草婆娑似髮垂，雲作袈裟松作杖，儼然半步不曾移。


一石橫空起，正偏兼帶齊，此中能進步，不涉杖頭泥。


洞橋似月半開舒，未有登臨不自如，觸目波瀾皆性色，可知處處得逄渠。


幽室高居峻不通，天人何故得相逄？念存有念神來供，心若無心佛莫窮。碧嶂野花陳翠色，清溪流水現佳容，真誠祖道誰能委？總在兒孫一目中。


堪羨僧家，脫卻繁華，勤精進，定慧無瑕。王侯匪重，名利匪誇。果極清高極，志氣最亨佳。


圓頂方袍，迥出塵勞，觀大地猶若鴻毛。縱橫物外，不受煩囂，卻遠情根，遠愛欲，有禪逃。


一衲逍遙，拄杖橫挑，寥寥懸一個瓠瓢，遠村乞食。古洞為寮也，不參禪，不學道，無矜驕。


禪板叮敲，信口聲嘲，無腔調韻徹清霄。身心灑落，不染塵膠，乃絕羈麼，絕毀譽，不世交。


山中行，踏破羊腸古徑雲，徐徐直上會峰頂，轉盻天池氣象新。


山中住，閒看浮雲還又去，忽爾狂風四面來，不知蹤跡歸何處。


山中坐，默默無言誰伴我？柴扉不掩客來疏，惟聽幽禽吟戶左。


山中臥，衲衣當被和頭褁，瓠瓢作枕正堪眠，忽被猿啼又驚覺。


山中行，草鞋兒都踏破穿，過了古松陰，又上前坡。破衲衣，將藤花咸掛落，煙霞隨杖轉，禽鳥聽指呼，一般樣底神通誰，儂不似我？


山中住，二六時，真快樂，喜清風，翫明月，發明圓覺。也無憂，也無慮，活潑潑，念想隨處淨，塵緣總不著。一段底真風，世人難比和。


坐蒲團，半跏趺，萬慮定，無昏沉，沒妄想，廓爾太清，魔與佛若到此俱乞命。如來正受處，光明藏裡身，忽爾的，忘緣三世剎那頃。


臥藤蘿，枕雲根，都放下，閒清風，空明月，事不交賒。四圍山悄寂寂，如帳掛青天錦被蓋，白雲破絮遮一覺兒，醒來紅日照著咱。


歎眾生真顛倒，隨無明入荒草，步步忘卻長安道。你只圖妻財子祿，造下了罪業山高。勸君家早回頭，莫待臨時懊。


縱貪嗔何日了，迷自己那能曉。汩沒塵勞投榮耀，身穿著華衣美服，口要喫百味佳餚勸。君家早回頭，莫待臨時懊。


爭人我惹煩惱，愛嬌奢幾時了？因循造下來，生報誰知道？無情閻老業鏡前毫不相饒。勸君家早回頭，莫待臨時懊。


報君家早知道，省前愆，休營造，好將賢聖語言效，念一句彌陀，古佛思量那，極樂清高。勸君家早回頭，莫待臨時懊。

