嘉興大藏經（新文豐版）數位版, No. B248 達變權禪師語錄


春光入幕時相識轉盼秋聲又將息艸鞋緊峭別峰頭去去叢林須辨的未有常住而不行抹過須彌一坦平未有長行而不住堂堂坐斷千差路行即住住即行竿頭百尺路縱橫住即行行即住廓周沙界何來去從前大道沒遮攔究竟不曾離一步


艸菴軒豁堪棲止虎護階前清飆起風月等閒恣吐吞重重圍繞好山水住山活計問如何日用頭頭無不是古路平世界陡無心合道道方偶一言曾脫野狐身鞭艸血流頑石吼劍樹牙血盆口驅耕籍盡饑夫有栗棘蓬咬百雜碎喝下須彌山倒走虛空煥若金光聚耀古騰今人不喻大千函盍在其中七曜依之而順度謾嗟法滅天人憂祇為吾儕識浪遊寶藏自家渾不顧癡狂偏愛鏡中頭無住著任喧幽事事全彰法法收三萬猊臺方丈著百千獅子一毛頭天然古朴家風玅豈羨浮華碧玉甌石頭唱我和酬同風未敢必師儔吾愛吾廬雅自玉棲真彈指足千秋


古靈峰無內外劫火光中常自在巍然迥出最孤高八面玲瓏非向背難描邈超意況未諳入處徒渴仰雲裏旃檀香已久風前銕對華初放桂輪輝珠露落白銀世界何寥廓夜明簾外任橫身鳥道玄途頻下腳峰巒秀谿壑寬水出高原受用便列派分宗能普潤澄潭不許老龍眠過量人弘此道銕壁銀山都靠倒更將大地作紅爐祖佛聖凡齊鑄造不繇他全在己法法收歸掌握裏未來出格好風光總在如今一念始絕覆藏難隱諱充塞乾坤無不是毫氂差處隔天淵何曾踏著者些子須透徹始知音箇事休於紙上尋從來玅語非干舌本有天機海樣深迷即失悟即得掣電光中分白黑迅雷粉碎太虛空玉人夢破生平惑圜通少偏見多遂成雪曲與巴歌師絃一奏群音絕休問如何與若何


扶傾伴月一拄杖赤體條條寧較樣風埃不著自神奇傲雪欺霜有骨壯最圜明何假漆傑出叢林作標格縱奪事事渾無礙為人不費絲毫力任橫拈憑倒卓耗動三有齊震愕疾如金翅攫獰龍遼空劈海何須摸顯全提彰大用覿面提持非戲弄鞭起銕牛離死水解鍼枯骨知吟痛無背面沒心情豈屬陰陽造化生敲磕虛空饒有響橫撾塗毒鼓無聲攜佛祖撐乾坤獨拔無門解脫門長於上古而不老後天地極而長存


至道難明要究明悟來方始出常情獅絃乍奏群音絕金翅纔飛眾鳥驚剔起兩眉須自薦聊通一線要君醒男兒好具超方眼莫似時流造次行


道人胸次冷如冰話到年窮似未曾懶補衲衣雲片片從他垢面髮鬙鬙通紅不息地爐火獨燿無私古殿燈明日斬新條令句敲空作響韻鼟鼟


因僧問我西來意我話山居不計年樂道人宜窮徹骨畏寒我且髮披肩斫將石罅龍須竹筧到廚中象眼泉清冷家風誰會得一鉤新月挂簾前


因僧問我西來意我話山居不計年貝葉謾遮緇素眼袈裟難搭利名肩盡驚慈化神移樹若慕真風虎送泉自笑生平無伎倆鋤雲幾度薜蘿前


月上東廓夜未央紙窗筠影拂寒光初疑水墨良工玅漸聽蕭疏風韻長快我案前清眼目奇君格外露行藏終宵坐對何靈活密室機先代舉揚


迥出靈嵒結石棚昔人於此悟無生譚禪月殿龍投座散步雲梯虎伴行華雨室空難點綴機圜見徹任縱橫謾言衣缽無分付千古高標啟後英


巖桂香飄古道場法王初度先重陽望隆海內家風闊德被寰中化日長戶外天人爭踴躍座前衲子競鏗鏘虛空壽量憑何祝喜聽雷音遍十方


幾回清夜話松窗別思悠悠竟莫降片月那堪留去景好山自是動眉雙一毛吹起明宗旨寸艸拈來建法幢他日儻能期我社不辭迢遞剪寒江


瘦景離奇異眾芳南枝再發更殊常冷涵玉愛華初綻露滴酥懷味奈嘗將領紅英歸上苑不兼粉蜨逐霓裳生機豈藉東風力占斷春光轉少陽


簸箕擊碎虛空藏放出渾身白玉毫唱拍獨聯雲外調親疏一劄笑中刀鼯聞密室玄機寂虎建方墳道韻高莫謂師歸無處覓大梅山月浸松濤


高步不從雲水入青山未住已先來三間容納虛空小六戶通明晝夜開賓主謾分簾外月是非徒折鏡中梅茅菴燒卻名難掩振古洪音響似雷


虛空講得尚淆訛再喚回頭不較多驀地打翻關捩子全身跳出葛藤窠纔離幽谷遷喬木便賣松風入翠蘿千古西山名徹遠聲光赫赫滿娑婆


無地無錐徹骨窮空船赤手展家風中流兩岸頻迻棹苦海千波任轉蓬透網金鱗纔滯水瀑腮電火急飛紅入泥入水華亭老師表江南獨讓雄


幽棲高託入雲天四海禪流走萬千釣入滄波忘際岸身藏北斗絕中邊孤芳嫩桂開僊苑獨秀靈苗長石田最喜祖庭重展拓千斤法擔有人肩


雞鳴出遠披信步轉山阿鶴髮霜華染鶉衣風箭過曲澗水生骨長空月渡河半生行腳事古鏡不須磨


幽鳥林間奏管絃香風澗水盡譚禪客來動問山中趣笑指喬松有鶴眠


折腳鐺煨瓔珞粥空心銚煮澹黃齏現成受用無多子贏得疏慵倚杖藜


輕盈本自瑤階下玅轉風前不露蹤千手大悲難捉摸翻身又入水晶宮


萬壑千峰曾踏斷通身骨露更忘疲而今投老嵒隈下臥月眠雲是所宜


濛濛四野凍雲垂火送亡僧冒雨回莫謂去人消息斷短牆新放一枝梅


朔風欲剪素毛新吹落梅華不染塵古徑瀟瀟松底雨一般清冷泣同人

