嘉興大藏經（新文豐版）數位版, No. B239 吹萬禪師語錄


碧眼西來 不立文字 五葉一花
垂蔭奕世 徑山大慧 為臨濟宗
諡稱普覺 法海神龍 遞傳而下
迄師吹萬 中興祖道 光昭雲漢
大哉師模 罕與為儔 高豎三目
卑彼陵丘 自號頭陀 冠曰如醉
振鐸聚雲 提醒聾聵 當師之時
滿地狂禪 譬如獵馬 師痛加鞭
俾蹄嚙者 服厥銜轡 載馳載驅
知進知退 扶衰救弊 師亦孔艱
良藥苦口 為人所難 資學既優
且廣識量 俯視叢林 而踞其上
屏山落落 浯水悠悠 法雲常布
法雨常流 瞻師浮圖 儀型猶在
允矣宗猷 古今攸賴

