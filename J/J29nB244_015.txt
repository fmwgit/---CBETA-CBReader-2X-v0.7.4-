嘉興大藏經（新文豐版）數位版, No. B244 三山來禪師語錄


舉目看前岡前岡曙色曉老樹三五枝在在聞啼鳥


雲薄山猶見雪消路更新庵前樵子徑不見有人行


夕陽何處是斜照九峰山無事看歸鳥霞天帶影還


山低天也闊風細花微香不是居山者遊人那得嘗


玉甲憑空落銀花匝地飛青山一夜老茅屋數間厞


聞君策轡來側耳道傍聽但遇往來人問君尚遠近


空谷音傳石壁茅簷響落珠簾閒聽溪聲鳥語靜觀山色罏煙


怪石原郊亂點荒煙老樹平浮遠水遶經野岸斜陽橫照山樓


宿鳥深藏高樹遊魚夜弄清波幾點鐘鳴煙寺一鉤月掛薜蘿


方寸乾坤宇宙茅廬城市山林誰是閒中箇事焚香掃地煮芩


何自來書檄弓旌向蜀東掄才徵石虎應運起飛熊甘雨隨車後卿雲入道中莫言溪笑冷千里尚風同


五雲閑沒事兀坐樂林丘懶芟堂前草慵收露地牛幽蘭欣自賞鳴鶴喜相投為唱扶宗曲同聲莫放休


何名誅病語何病語能誅針灸惟盧扁膏肓盡野狐昏懵良可惜顛沛實難扶縱有回生手枉教樹掛壺


慈衷因濟世同患不勝哀一杏隨心長三香信手裁藥良宜易服口苦應難開君獨何為者想乘悲願來


末法云何救隨流實可嗟傴僂胡自爾俛仰為誰耶暮夜黃金貴清宵白酒賒承歡類若此那更問僧伽


叢林多痼疾觸目俱沉痾麴糱滋顛鬼肥甘養病魔矜渠能合俗笑我不同他古哲疇如此今人奈若何


近日宗門事君傷我更傷師多脈益亂法賤人皆狂杖拂為奇貨源流屬濫觴旁觀痛未已猶自賣馨香


舉世人皆醉惟君為獨醒青眸窺肺腑毒手代參苓拔去眼中楔抽來腦後釘根株何日剪仁術實堪銘


泉石無生氣君家氣獨豪剛腸直似箭辯舌利如刀剉藥宜於症求疵吹及毛何憂二豎子再得弄渠曹


君有赤心腸危言匡祖道寧為白鳳鳴不學烏鴉噪振翮任譏彈翀霄忘惱懊悠悠一片心為復向誰告


祖道何其薄老胡望益孤鮮為高尚侶類作俗流夫朱紫疇分也莠苗曷辯乎不知青白眼世亦有還無


忽聽曹溪水洶聲雜耳過怒濤吞石吼驚浪逐流梭岸闊岡腰短江平月面多夜來閑寓目不是舊山河


幾度尋幽處雙峰次第開探奇隨上下遣興任徘徊薄霧籠蒼壁微陰映綠苔紅塵應隔遠獨坐把心灰


雲安旅揖處抵塌共綢繆雖有賓朋思豈無城市羞炎風方怯暑細雨乍驚秋短棹不須買同舟喜上遊


豈謂相逢坐落暉曾經洙泗共聯幃籃輿數數堪乘興蓮社頻頻喜鬥機有帶不妨還借座無亭可是更留衣當年往事今猶在莫道溪頭一笑歸


西風落盡客歸忙野菊籬邊散晚香間綠秋楓紅似陣啣書北雁字成行買山計拙非圖隱誓井情深豈學狂何日蠻煙清遠道共攜干木再逢場


入世猶同出世間乾坤僻處學癡頑廬依小澗村煙冷榻倚長松鶴夢閒煮菜烹茶支白石耕雲種月啖青山風塵脫盡無餘事不放清霜點鬢鬟


踢破浮生一傀棚不辭九上與三登功名謝去嶺頭雪富貴看來水上冰夢入林皋身正穩時逢沙汰氣如蒸黃君過我五雲路向道曾僧仍姓曾


別去渝安二十秋期君不見憶同遊風塵遍閱懷山水泉石隨呼應馬牛踏破鄉關都是夢掀翻井里更無憂相逢莫道巴江晚漫點輕波泛白鷗


故人一去已南征幾度相思夢不成劍珮聲隨鐵騎遠煙霞色傍玉溪橫輕風亂舞淋霜竹細雨頻滋鬥雪英無數詩腸誰共語能教鳴鶴可忘情


玉印江頭往復還歸來新月漸盈彎頻瞻北斗通宵坐獨倚南山盡日閒滿案殘經煙水色橫身破衲野雲班知君遙念情如許莫訝林丘樂隱頑


萬竹圍樓俗徑分偶來寓目自成文編籬植桂兼培菊砌塢栽花更種芸草色不妨閒裡玩禽聲何礙靜中聞菴頭大意應如此吟作新詩寫贈君

