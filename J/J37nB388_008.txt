嘉興大藏經（新文豐版）數位版, No. B388 神鼎一揆禪師語錄


聖中之聖天中之天剎剎塵塵現瑞靈山一會儼然不可以身相見豈能盡語言詮若謂有所說法即是謗佛若謂無所說法又卻自瞞一句了然超百億青蓮杳在舌頭邊


稽首大悲曰觀自在楞嚴會上獲圓通之首選遍剎塵中隨異類以力身如月映千江之水非圓非缺若風開萬籟之聲非語非默視群生宛如赤子架慈航而無間歇隨眾生願法施無邊心誠求之感應無偏常恨春歸人在夢鷓鴣啼處百花鮮


大化無私靡不週漫觀色相翳雙眸圓通門廓無遮障清淨音聞遂所求


取正覺而不欲速以萬行為大願王雖叵測無窮之願誰識此調象之方明逾雪而恒洗水即塵而奚將總為群生驅熱惱蓬頭垢面肆郎當


至人不妄笑笑必有因慈氏固行慈慈心太煞從六般神用幻出多子形儀於八達衢頭賣弄差珍異寶布袋緊收藏知音應是少長年笑破口脣皮頑賴兒童何日了


天下名山尊四大百城煙水行人寡假饒親到普陀來未諳根元直捷下大士身本無形隨所分身遍剎塵水月光中能著眼堂堂妙相玉毫明獅子吼芳艸綠按下五臺雲簇簇善財往返覺城東無著曾開生面目象王顧落花紅峨嵋殿閣聳雲空百寶莊嚴無量相只在當人彈指中功德林不思議非是山僧脣舌費要使人人達本真當來好受龍華記


撥開關嶺月造物起龍池滹沱之派不息全憑九鼎一絲嗟末運而步南陽趙州之武下王公施以轟雷掣電之機聲盈湖海道大京畿殃害兒孫無限恨斯真描邈到何時


聞名不如見面將謂六臂三頭知他父父子子肚裏多少春秋啟太白潑天門戶際濟北法墜之秋膺帝師驚天之寵詔大列祖希世之芳猷青出藍而色盛道唱高而愈優誰種族出何由廣南瓦合常州蘇州三點圓伊清一派豈容濁港混源流


潑天門戶開張濟北家聲振起殃累無數兒孫是伊父父子子鼻孔描邈將來大都彷彿相似挂向壁間秪者是含冤負屈何時已


一國之師未足榮脫珍著敝展家風皇都罷闡歸巖壑惹得虛聲宇內充頭頂千山雪昂藏兩眼空攪擾叢林心未歇還驅杖子化為龍


示跡三吳道行楚淛乘大願輪神機莫測翻五家宗肆無畏舌湘水逆流天魔膽裂赫赫聲馳峰高太白鳳舞龍翔千千百百渾將皮髓向人分幾箇虎鬚親解捋


淵默雷聲神機掣電道行楚淛結盡湖海冤讎繼席天童開鑿人天生面人但知為國師穎異之真子法海末世之導師老漢蓋膽毛幾莖其孰能知之


首出當年冠五宗潑天門戶又開封一千五百英靈漢誰識從前者老翁


行藏不韻灑落胸襟於人瞥瞋瞥喜在處土揚塵唱脫空於郢州謂是調翻白雪垂直鉤於湘水區區意在金鱗雙眸光炯炯而空四海舌底漫滔滔而卷千尋滅臨濟宗旨大天童戶庭蕩盡家私渾不惜不知將底付兒孫


何物闡提亦稱宗匠佛祖平凌當仁不讓無懸河之辯而踞諲老繩床尟驅奪之能圍繞五湖龍象得非頂門豎亞一隻而洞照機先故其揀異辨魔而目機銖鑈孰同流堪比況楊岐法擔有人肩且任閒身丘壑放


曹溪月本靈山月濟北燈明太白燈聲價已傳湘鼎盛濤光清粲海雲騰綱宗委地悲斯世法柱擎天合拄撐自惜不存元字腳笑看龍象聚雲仍


不作呈身長老囊錐彌露其鋒不唱今時曲調巴謠豈許雷同得非乘其本誓來弘濟上真宗胸坦蕩眼渾空陸地波濤翻浩渺拏雲攫霧看飛龍


西河獅子蓋色騎聲非關閒坐卻哮吼恐驚人且任嘉州象天馬駒大雄虎獨出一頭相遞爭先繩其祖武何須更打鹽官鼓


立孤危登曲彖老不休心拈槌豎拂憨憨等箇人往往逢狹路虎鬚數捋時拶出虛空骨不是性燥掣顛定是超宗異目


道訪江南兩淛職分半坐天童院住湖北湖南瞥爾放憨神鼎使聞風而趨者往往望巖而退將謂伊有六臂三頭原來面目與人不異此面目是何物分付俊徒勗哉勉之挂向壁間從人東卜西卜


不戀淛中水清米白卻耽湘水把纜放船意在錦鱗而擿釣非圖引玉而拋磚徹骨為人時棒下見血禪分真贗處抉出重淵五位不值一吐三玄拈過一邊知他是凡是聖得恁掣風掣顛愚人哂我智乃知焉鐵面也知無處著只堪峰頂伴雲閒


貌不驚人言不該典知他是何本據機辯星馳電捲衲子近傍如大火聚燎卻面門豈容眨眼坐斷神鼎峰人情無半點徒有虛聲海內聞西河獅子胡叨忝


本色住山云不慧利生接物太鋒鋩棒頭血滴分涇渭多少英靈著底忙承先啟後源遠流長要見一花開五葉奚同時卉競芬芳


太白得地湘南得名越州族姓子滹沱正脈孫道無南北祖權實顯家麟殃害兒孫休負屈莫教辜負破砂盆


不仕非輕祿傳燈非為名存大梅船子之節操步玅喜應菴之準繩生不膺豪貴之勢老不以筋骨為能一條楖栗列挈挈真金終不混沙塵


獅行不假伴侶獨木終不成林走殺五湖龍象方知吾道大行看孔著楔見兔放鷹眾角雖多在一麟


眉鬚彷彿依稀鼻孔似也不似燈王座上昂然塵揮樂說無畏無聲是真聞有見元非實玉本無瑕法身無跡挂角羚羊何處覓


者阿師太無狀佛法不順人情生平自稱強項心印心兮無文覺後覺難比況可憐杜撰丹青剛要揮圖紙上


普化翻筋斗親見盤山來謂此是吾真止可誑嬰孩不受誑吩咐昱徒若遇色見聲求之者與伊重加指注一上


無人識得渠筆描安得似卞氏有連城要非尋常石離此用秪者是應是渠儂嫡骨兒方能窺得半邊鼻


生鐵其面坦蕩其胸為人徹骨無假借容覓心不得處方始契吾宗是何宗三千里外有同風


厥性最僻心直如絃為人如為諸己弘道如救頭然隱顯神機莫測捲舒迥絕言詮志可繼芳堪聯分付兒孫莫浪傳


者老漢特杜田以咳唾為棒喝以辣掌當妙玄摑得石人汗出香標陸地之蓮愚人哂我智乃知焉睹須另眼觀其志詎在音聲色相邊


鹽官扇子索犀牛三應三呼事有由非是老婆心太切卻憐稚子豁雙眸雙眸豁吩咐惺禪惺惺著記取老漢者般面目他時莫被膚見禪頭當面諱卻


承芳啟後容止淵閑鼓琴瑟而好合得教子之家傳父道存乎一世母儀不媿三遷繞膝喜兒童滿眼前程思退步何先謹奉佛兮樂善不倦結蓮胎景上品之緣因既正果無偏生平志行無餘憾留與兒孫作遠觀


昔之龐今之王道行依稀相似鼻孔互有短長見賢思齊也男兒當自強吸盡西江盈漢水清清一派續襄陽


舉措得人憎烈倔無比並不攻東魯書直佩無文印逢人印破面門鮮有識其底蘊可憐正法眼瞎驢滅三聖引得直下兒孫倒行吳越之令


狀貌如斯庸陋被人喚作宗工大抵語驚時聽無非理事雙融賺他湖海之士撥草瞻風不遠千里折節而從朝打鳳暮羅龍異目超宗豈易逢


脫珍御著敝垢習氣不除默時說說時默早涉脣吻若是繼往開來光前裕後自然水到渠成蓮聞陸地謾謂他年秪者是


素不相識渠是阿誰是我不是我土上枉加泥直饒描似無非鏡裏的若識渠儂真面目親承應許克家兒

