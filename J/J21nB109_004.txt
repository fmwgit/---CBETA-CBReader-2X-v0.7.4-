嘉興大藏經（新文豐版）數位版, No. B109 大藏一覽

大藏一覽卷四　　　　　姚啟昌校正


或以七寶成， 鋀鉐赤白銅、 白鑞及鈆錫、
鐵木及與泥， 或膠漆嚴飾， 彩畫作佛像，
自作若使人， 皆已成佛道。 乃至童子戲，
若草木及筆， 或以指爪甲， 而畫作佛像，
如是諸人等， 漸漸積功德， 具足大悲心，
皆已成佛道。


慧度菩薩母， 善方便為父， 妙法樂為妻，
大慈悲為女， 真實諦法男， 煩惱為賤隸，
僕使隨意轉， 覺分成親友， 六度為眷屬，
四攝為妓女， 結集正法言， 以為妙音樂。
或現作婬女， 引諸好色者， 先以欲相招，
後令修佛智。 總持作園苑， 大法成林樹，
覺品華莊嚴， 解脫智慧果。 八解之妙池，
定水湛然滿， 神通為象馬， 大乘持作車，
遊八道支路， 調御菩提心。


諸佛語無二， 說為大毒蛇， 惡毒蛇勢力，
我今始證知。 於佛世尊所， 倍增信敬心，
我今臨危難， 是故稱佛語。 毒蛇之所螫，
止及於一身， 財寶毒蛇螫， 盡及家眷屬，
我謂得大利， 而反獲衰惱。


汝今能信敬， 悲愍之大仙， 所說語真實，
未曾有二言。 先所伏藏財， 盡以用還汝，
更復以財寶， 而以供養汝。


十壓油輪罪， 等彼一婬坊； 置彼十婬坊，
等一酒坊罪； 置十酒坊罪， 等彼一屠坊；
置彼十屠坊， 罪等王等一。


如來方便老婆心， 楊葉暫止嬰兒哭。


未聞蓮舌虛言者， 但應機緣為說之。


雖然在欲不染欲， 俯為利生惡趣生。


慈悲行欲超多劫， 方便殺人越萬生。


斷命雖重能除惡， 如醫加苦病方寧。


○化盜聽者斷命根， ○警毀法者令自出。


化端正女以忽死， 令貪染者而厭離。


○入彼外道與同流， ○化他邪見令歸正。


隨順一切世間緣， 而行一切出世法。


○諦觀吾佛示報業， ○俯作兒孫方便因。


雖施不置於善處， 非為方便之法門。


普賢願海難思議， 救脫誓心曷測量？


深信力堅莫能摧， 真實智明無不矚。


○復論四度之施設， ○對治十地以熏修。


休隨十度生差異， 但於一念打圓成。


隨喜善根功最勝， 回向菩提果更深。


若有貧窮人，無財可布施，見他修施時，而生隨喜心，隨喜之福報，與施等無異。


罄將我己一毫利， 普及冤親一切人。


雖則善根元一體， 良由回向有千差。


佛升忉利安居久， 王慕尊顏刻像初。


若造若修之妙利， 乃天乃佛之良因。


相不端嚴應有罪， 盜將供養且無愆。


匠者不應逆取直， 佛檀安可互他為？


曾有造像心既誠， 立報使人目所擊。


擬盜像珠身漸聳， 退求佛愍首還低。


真儀在壁人何許？ 黃櫱呼名渠便知。


因燒木佛遭訶責， 既無舍利又何妨？


未審魔徒何識見？ 也云色像不堪崇。


有無活語千機變， 莫把死蛇一樣看。


沐浴如來功德相， 普願眾生清淨身。


我今灌沐諸如來，淨智莊嚴功德聚，五濁眾生令離垢，願證如來淨法身。


戒定慧解知見香，遍十方剎常芬馥，願此香雲亦如是，無量無邊作佛事。亦願三塗苦輪息，悉令除熱得清涼，皆發無上菩提心，永出愛河登彼岸。


這箇任從與麼浴， 那箇還能可浴麼？


育王作塔功非淺， 眾生奉此福無涯。


造塔復壞大魚報， 故塔還修天子榮。


因竊塔花瘡遽作， 復償牛首體還安。


無縫塔樣分明舉， 不透玄關蹉過來。


湘之南，潭之北，中有黃金充一國，無影樹下合同船，琉璃殿上無知識。


荷檐父母難酬德， 敬事天龍曷若親？


堂上有佛二尊，懊惱世人不識，不用金彩粧成，非是檀香雕刻，只看現世爺娘，便是釋迦彌勒，若能供養得他，何用別作功德？不因父母所生，且道你身何得？母娘十月懷擔，多少辛勤勞役，及其坐草之時，性命懸絲危厄。須臾子母相見，慚愧冤家解釋，不論是女是男，明月寶珠憐惜。何期長大成人，全無孝義禮節？問著瞋眼努睛，應對如同抵敵，父母彈指嗟呼，惆悵雙雙淚滴。君還如此為人，休問前程消息。我見不孝之人，虛空雷公霹靂，折罰現世貧窮，伶俜不度朝夕。勸君省定晨昏，竭力和顏悅色，若要鳳髓龍肝，也著為他求覓。有無款曲披陳，不可言前阻逆，在生甘旨無虧，死後不須追憶。君能如是用心，天地龍神佑翼，若不富有起家，定須高官顯職。


奉養甘旨未為孝， 能勉修心乃報恩。


供母兩錢寶城樂， 絕他莖髮火輪殃。


○目連哀請援慈母， 世尊特為設蘭盆。


生奉甘美得親嘗， 死別杯盤徒尚享。


鶴因救子天稱歎， 鸚尚瞻親人負慚。


責母一言如鹿畜， 罰身多世歷渠胎。


母令兒殺罪吾當， 兒痛母言非我代。


子雖修善父不善， 父假餘庥子怎庥。


女雖福報非干父， 穀由雨長豈無恩？


玉耶不循於婦節， 如來一誡乃心歸。


以蚓誑姑頭變狗， 順妻殺母自傷軀。


○莫謂家財皆有分， ○若背夫兒自取殃。


多見冤從親處起， 不生親想冤自無。


一切眾生皆父母， 坦平心地絕疏親。


父母非親心最親， 諸佛非道行合道。


父母非我親，誰是最親者？諸佛非我道，誰為最道者？


汝言與心親，父母非可比，汝行與道合，諸佛心即是。外求有相佛，與汝不相似，欲識汝本心，非合亦非離。


善哉慧母方便父， 樂矣法妻真諦兒。


語貧可賣婆非信， 授道能修事果然。


佛見伏藏言毒蛇， 農聞採歸遭害己。


親於惡友穿魚茅， 擇以良朋裹香紙。


猶如在於魚鋪下，以手執取一把茅，其人手即同魚臭，親近惡友亦如是。


若有手執沉水香，及以藿香麝香等，須臾執持香自染，親附善友亦復然。


無病第一利，知足第一富，善友第一親，涅槃第一樂。


象因善惡心隨轉， 人從染習理亦然。


夢有四種真不真， 食有九品世出世。


三不善根為種子， 十惡因緣由彼生。


五逆殺親無間獄， 非法壞僧亦此愆。


始自貪瞋分三品， 廣及塵勞八萬門。


避於自殺求無罪， 若是令人詎免殃。


雖他所制殺難免， 若彼樂從罪乃同。


不屠但買應同惡， 無心令殺誤何憂？


為利殺眾生，以財網諸肉，二業俱不善，死墮叫喚獄。


軍等若同事，皆成如作者。


殺生祀祠終無福， 貪羶詭祭自招愆。


覆乳兒多壓死， 眼初不顧罪何加？


文殊佛會上殺人， 盤山肉按頭悟道。


既知生命自反射， 無下手處業齊消。


盜者但貪目前利， 阿誰肯顧後來殃？


須知婬境大慌迷， 能喪眾生一切智。


可憐少女所愛纏， 直縛諸天之惡道。


女人最為惡，難與為因緣，恩愛一縛著，牽人入罪門。


天中大係縛，無過於女色，女人縛諸天，將至三惡道。


含笑作姿，以惑於人，婬羅彌網，人皆投身。坐臥行立，回面巧媚，薄智愚人，為之心醉。執劍向敵，是猶可勝，女賊害人，是不可禁。毒蛇含毒，猶可手捉，女情惑人，是不可觸。


群仙因之神足失， 獨角忘於騎頸羞。


兩女雖誇端正好， 六根不善又何堪？


持世拒他將女施， 維摩云我在家宜。


見女態如母如子， 在色欲何害何妨？


因念婬女夢從事， 乃悟諸緣法本空。


飲多過失三十六， 命盡波吒億萬年。


○既醉蝦蟆猶沒柰， 且道惡龍豈可降？


初由淺劣通盃臠， 殆將成熟絕纖毫。


禍生於口猶烈火， 舌乃鑿身之斧斤。


罵佛不納反歸身， 坌佛逆吹翻污己。


○若人無瞋恨，罵辱以加者，清淨無結垢，彼惡還歸己，猶如土坌彼，逆風還自汙。


咒詛諸毒藥，所欲害身者，念彼觀音力，還著於本人。


獵人訪獵訪蹤由， 見言不見不為犯。


有語隨生便隨滅， 無主誰罵復誰瞋？


何謂漂船羅剎國？ 正是呼名失色時。


豈有殺婬無罪過？ 作斯邪見陷阿鼻。


波離為說增伊病， 無垢除疑了性空。


增上慢人斷怒癡， 離上慢者何限礙？


在欲而無欲，居塵不染塵。


光明寂照遍河沙，凡聖含靈共我家，一念不生全體現，六根纔動被雲遮。去除煩惱重增病，趣向真如亦是邪，隨順眾緣無罣礙，涅槃生死是空華。

