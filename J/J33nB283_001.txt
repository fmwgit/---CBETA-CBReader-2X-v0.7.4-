嘉興大藏經（新文豐版）數位版, No. B283 天台三聖詩集和韻


菩薩遯跡 示同貧士 獨居寒山 自樂其志
貌悴形枯 布裘敝止 出言成章 諦實至理
凡人不測 謂風狂子 時來天台 入國清寺
徐步長廊 呵呵撫指 或走或立 喃喃獨語
所食廚中 殘飯菜滓 吟偈悲哀 僧俗咄捶
都不動搖 時人自恥 作用自在 凡愚難值
即出一言 頓祛塵絫 是故國清 圖寫儀軌
永劫供養 長為弟子 昔居寒山 時來茲地
稽首文殊 寒山之士 南無普賢 拾得定是
聊中贊嘆 願超生死


重巖我卜居鳥道絕人跡庭際何所有白雲抱幽石住茲凡幾年屢見春冬易寄語鐘鼎家虛名定無益寒山


我讀寒山詩虛空尋鳥跡誰能橫點頭獨有松下石一字不可加千金豈能易捧心學西子取笑非求益楚石


我誦古老詩絕無煙火跡瞻彼天台雲遙連秀水石涉意事轉難冥心理似易莫學咿唔子釐字何所益野竹


欲得安身處寒山可長保微風吹幽松近聽聲愈好下有斑白人喃喃讀黃老十年歸不得忘卻來時道


人命呼吸間榮華定難保不如天台去山水清且好江月長近簷松風可娛老胡為逐名利來往紅塵道


空逐有為法有為難可保所以火宅煩焉及林閒好虛明無秋春且多龐眉老白雲無定蹤往來在幽道


騮馬珊瑚鞭驅馳洛昜道自憐美少年不信有衰老白髮會應生紅顏豈長保但看北邙山箇是蓬萊島


東西南北人南北東西道有往必有來無生定無老婚姻本相結生死各不保劫盡火洞然誰論林與島


未曾去妄心焉能明至道紛紛耽酒色皤皤到衰老兒女苦離別貨財不相保邙山抱土眠何無思海島


巖前獨靜坐圓月當天耀萬象影現中一輪本無照廓然神自清含虛洞玄玅因指見其月月是心樞要


心如大圓鏡萬象同輝耀本淨非琢磨元明不隨照於中有得失向上無玄玅打破此鏡來吾人云甚要


顧我一物無高眠馮兩耀藉用石上苔髮向幽溪照閒雲嶺上生彈松夜中玅樂事既見成何必鑿其要


登陟寒山道寒山路不窮谿長石磊磊澗闊草濛濛苔滑非關雨松鳴不假風誰能超世累共坐白雲中


地遠心途寂情忘理自窮水聲常浩浩嵐氣正濛濛永夜猿啼月無時虎嘯風纖塵遣未盡不可住山中


山窮復水盡水盡又山窮遙遙新涼月巖雨收濛濛杉深常埽雪路僻帶微風若是知吾者曳杖來山中


白雲高嵯峨緣水蕩潭波此處聞漁父時時鼓棹歌聲聲不可聽令我愁思多誰謂雀無角其如穿屋何


青嶂鬱嵯峨潺湲流水波林間無雀噪谷口聽鸚歌回首暮雲合向人秋意多秦皇與漢武千古恨如何


拂柱山嵯峨彈松峽流波纔聞廣陵散又聽白紵歌拘意吾常少愁腸君自多帝皇與雜霸今古歎若何


杳杳寒山道落落冷澗濱啾啾常有鳥寂寂更無人淅淅風吹面紛紛雪積身朝朝不見日歲歲不知春


間行芳樹下卻坐小谿濱白日又長夜黃泉多故人悠悠前後事擾擾死生身借問東溟水乾來幾度春


崎嶇寒山道往來近海濱水光平如鏡不逢上古人物物真蕭爽冥冥惺幻身明朝與後日又見百花春


鸚鵡宅西國虞羅捕得歸美人朝夕弄出入在庭幃賜以金籠貯扃哉損羽衣不如鴻與鵠颻颺入雲飛


金籠鎖鸚鵡鸚鵡苦思歸既失煙霞伴徒傷錦繡幃臨風吐音響對月理毛衣若得君恩放還尋隴樹飛


自失隴西偶安能一放歸終非雲霞樹長鎖紵羅幃白日學展翅青軒理毛衣何日秋風便卻向故山飛


春女衒容儀相將南陌陲看花愁日晚隱樹怕風吹年少從傍來白馬黃金羈何須久相弄兒家夫婿知


白日城東際紅籹水北陲尋春何處女障面不勝吹惹草縈羅帶穿花避玉羈風前立不語此意有誰知


渠自住城南乘黃向北陲臉開芍藥花盈盈春風吹柳眼開半寸纖緣映金羈歸家誇夫婿嬌意有誰知


富兒會高堂華燈何煒煌此時無燭者心願處其傍不意遭排遣還歸暗處藏益人明詎損頓訝惜餘光


貧富各有死富者徒輝煌錦繡盍棺上笙簫盈路傍貧家雖冷落土穴同薶藏一入黃泉去何由見日光


窮子屋茆苫富兒屋煇煌冶艷搖高髻盈盈富兒傍藜藿隨粗糲勤勤窮子藏窮富雖不齊出入同三光


畫棟非吾宅青林是我家一生俄爾過萬事莫言賒濟渡不造筏漂淪為採花善根今未種何日見生芽


樂甚無為國蕭然不住家都忘山色好轉覺世情賒六月炎天雪三冬枯木花早來塵累盡何處發根芽


我本山中人任運別無家坐觀好月色定入春雲賒竹抽去年筍蓮開今夏花歲月隨我性支盧烹龍芽


出生三十年常遊千萬里行江青草合入塞紅塵起鍊藥空求仙讀書兼詠史今日歸寒山枕流兼洗耳


吾年六十餘自少離鄉里謝事片時閒推心何處起焚香讀經律染翰修僧史且莫徇浮名人生行樂耳


住山幾經秋無心記梓里老聃貴自然吾法從緣起閒名在緇素不欲成僧史我自住丘山非是愛洗耳


昨夜夢還鄉見婦機中織駐梭若有思擎梭似無力呼之回面視況復不相識應是別多年鬢毛非舊色


如人臥一床夢想交相織正欲渡河去忽因乘舟力覺來念篙師兩箇元不識石女問木郎虛空作何色


勸休不肯休兩兩爭羅織日裏長相思夢中長角力大叫欲相歡似識又非識忽地喫一驚瞠眼一無色


妾家邯鄲住歌聲亦抑揚賴我安隱處此曲舊來長既醉莫言歸留連日未央兒家寢宿處繡被滿銀床


趙女發清唱聽之聲激揚臨風奏此曲曲短意何長夫婿出不歸峨冠朝未央焉知秋夜永明月照空床


相傳古學士辭賦馬與揚聲名既博大藝苑更誰長得趨聖主殿不時謁未央如今千年後無人侍御床


獨坐常忽忽情懷何悠悠山腰雲漫漫谷口風颼颼猿來樹嫋嫋鳥入林啾啾時催鬢颯颯歲盡老惆惆


無事晝寂寂不眠夜悠悠雜花春爛爛喬木夏颼颼霜曉鶴踽踽雪晴猿啾啾此心坦蕩蕩何必懷惆惆


寒山秋樹樹越水清悠悠閒田平漠漠禪室冷颼颼峰月縣昱昱林鳥叫啾啾柏子煙靄靄道者何惆惆


有鳥五色文棲桐食竹實徐動合和儀鳴中施呂律昨來何以至為君暫時出儻聞絃歌聲作舞欣今日


鶢鶋至魯門空嗉不復實雖有鐘鼓音未知宮商律人憐文中愚謂是嘉瑞出朱鳥在南方來儀定何日


園裏一叢桃開花又結實小鳥每來棲排立鳴呂律一鳴成宮商再鳴白雪出枝葉轉扶疏不借三春日


自在白雲閒從來非買山下危須策杖上險捉藤攀澗邊松常翠谿邊石自斑友朋雖阻絕春至鳥關關


自我得身閒彌年不下山雲深同鶴住果熟共猿攀最愛千峰碧從教兩鬢斑絕無名與利誰肯扣松關


了得一身閒從來不出山既無權勢迫豈著世情攀不隨流水去馮他臺石斑柴門無鎖鑰白雲有時關


水清澄澄瑩徹底自然見心中無一事萬境不能轉心既不妄起永劫無改變若能如是知是知無背面


歷歷根境識堂堂佛知見本空不待埽元有何須轉得旨長快活臨機善通變舒開白玉豪突出黃金面


明明鐵古鏡了了教誰見有見見非真無見見宛轉無真真見時真見見無變策起兩行眉卷舒紫摩面


常聞漢武帝爰及秦始皇俱好神仙術延年竟不長金臺既摧折沙丘遂滅亡茂陵與驪嶽今日草茫茫


衣冠從五帝耕稼本三皇去古日已遠為君年尚長後來耽富貴非久就淪亡安得淳風在貪心益渺茫


結繩乃上世畫卦自羲皇玅義今難識所以伎不長繫辭分爻象窮理辨興亡不見鬼谷子天地何茫茫


寒巖深更好無人行此道白雲高岫閒青嶂孤猿嘯我更何所親暢志自宜老形容寒暑遷心珠甚可保


覓心不得心我道無可道枕石山中眠披雲月下嘯昨來顏如玉今旦身已老寄語富家翁田園為誰保


白雲封洞口往復南山道欲雨鳩先鳴將晴猿便嘯昨觀巖木香今見井梧老無情常推遷有情安可保


寒山唯白雲寂寂絕埃塵草座山家有孤燈明月輪石床臨碧沼虎鹿每為鄰自羨幽居樂長為象外人


空中一片雲地上一微塵未絕身心累難逃生死輪行尋雞足隱去與鷲頭鄰可證僧為寶堪將法化人


埽卻空中雲洗去地上塵一免物欲累一免翳冰輪松風清熱焰猿鳥永為鄰性海自家寶無一寶與人


花上黃鶯子關關聲可憐美人顏似玉對此弄鳴絃翫之能不足眷戀在齠年花飛鳥亦散灑淚春風前


春風入花柳紅緣正堪憐有女嬌顏色無心理管絃空房掩病枕逝水惜彫年化作孤飛燕還來舊閣前


柳色黃金嫩春鶯猶可憐有者獨不語有者如彈絃閨中正憔悴自傷人少年不知一朝盡葬骨蓬蒿前


君看葉裏花能得幾時好今日畏人攀明朝待誰埽可憐嬌豔情年多轉成老將世比於花紅顏豈長保


借問山中人居山有何好春花滿路開秋葉隨風埽獨唱誰與和長年不知老無榮亦無辱此樂真可保


莫嫌林閒寂須樂林間好處處鳥啼花山山翠若埽無花草自香傲霜柏賴老枯榮兩不妨與汝長相保


昨見河邊樹摧殘不可論二三餘蕊卉千萬斧刀痕霜剝萎黃葉波衝枯朽根生處當如此何必怨乾坤


每見高明士難將毀譽論燒天徒費力斫水不成痕舌是興亡本心為禍福根萬般皆自造誰謂屬乾坤


高僧隔嶺住一見便談論理有群經髓語無刀斧痕幽谿秋染緣枯樹春生根如何長揖去更道遍乾坤


可笑寒山道而無車馬蹤聯谿難記曲疊嶂不知重泣露千般草吟風一樣松此時迷徑處形問影何從


寒山不可見石上訪遺蹤木屐藏何處華臺隔幾重谿流深夜月樹老舊時松可嘆閭丘子棲棲失所從


寒山道平坦行行逐雲蹤水回三百曲山繞一千重日上題詩石煙消掛衲松不得逢古老惟有鶴相從


山中何太冷自古非今年沓嶂恒疑雪幽林每吐煙草生芒種後落葉立秋前此有沉迷客窺窺不見天


昨向山中住不知今幾年巖高長隱日樹密但藏煙策杖遊峰頂飛禽過我前澄潭深萬丈徹底是青天


坦坦天台道往來非一年秋老藤穿月春行衣染煙雲深玉案上竹密石山前有時歌一曲孤音落九天


城中娥眉女珠珮珂珊珊鸚鵡花前弄琵琶月下彈長歌三月響短舞萬人看未必長如此芙蓉不耐寒


東鄰嬌小女芳意未闌珊眉似初三月琴能再四彈頻來花下坐自向鏡中看不料傷春死瓊樓夜夜寒


楊柳舞腰細白月亦珊珊此時舉纖手清商樓上彈即是伐性斧幾箇冷眼看富貧未可保說著不心寒


欲向東巖去于今無量年昨來攀葛上半路困風煙徑窄衣難進苔粘履不前住茲丹桂下且枕白雲眠


往久都忘世春深始覺年山花紅似火野草碧如煙月落澄潭裏雲生疊嶂前時時敲鐵磬驚動老龍眠


愛此峰巒秀寄居無盡年風吟三畝竹春畫一谿煙黃鳥啼山後白猿飲澗前更有新皎月伴我松下眠


吾家好隱淪居處絕囂塵踐草成三徑瞻雲作四鄰助歌聲有鳥問法語無人今日娑婆樹幾年為一春


白石照清淪幽棲遠俗塵山高雲作頂地僻虎為鄰縱有長生理終無不死人蟠桃花果熟知是幾番春


吾非學隱淪亦不襲諸塵心胸無四壁居處絕比鄰一作如來使千古憫同人何時三界淨坦坦無秋春


琴書須自隨祿位用何為投輦從賢婦巾車有孝兒風吹曝麥地水溢沃魚池常念鷦鷯鳥安身有一枝


形將影自隨行與止誰為始富張車子終身蔡克兒才高鸚鵡賦地絕鳳凰池可信陽春力難回朽木枝


款款失威儀不能入無為須臾垂白髮轉眼作嬰兒辭富曹娥石詩鳴習家池一朝冥使迫遺骨在蒿枝


弟兄同五郡父子本三州欲驗飛鳧集須徵白免遊靈瓜夢裏受神橘座中收鄉國何迢遞同魚寄水流


青春開上苑白日照神州出就都人飲行陪國士遊馬驕晴更躍花艷暮還收老去空惆悵河聲西北流


迷人全不悟猶說夢刀州奉身高堂饌羅賓俠士遊無襦來暮詠麥秀足豐收上國標青史那免入冥流


人間寒山道寒山路不通夏天冰未釋日出霧朦朧似我何由屆與君心不同君心若似我還得到其中


只道山無路那知處處通澗泉聲滴瀝雲月影朦朧上下千尋峻東西四面同谷神呼輒應非在有無中


寒巖有危徑孤雲與鶴通秋明山寂寂霧重月朧朧萬木森森秀千峰緲緲同如何騎虎客長在赤霞中


驅馬度荒城荒城重客情高低舊雉堞大小古墳塋自振孤蓬影長凝拱木聲所嗟皆俗骨仙史更無名


寒食向城西其誰不慘情白楊千萬葉青草兩三塋再聽流泉語如聞慟哭聲焉知有死日爭利復爭名


既在國清寺打殘遣道情時時悲濁世往往嘆新塋昨朝歌笑賞今日啼哭聲總來不久固何用身後名


家住緣巖下庭蕪更不芟新藤垂繚繞古石豎巉巖山果獼猴摘池魚白鷺銜仙書一兩卷樹下讀喃喃


有美千般草無令一樣芟深林常積雪別洞近寒巖碧樹雲相補青山日半銜不知何所說幽鳥語喃喃


住在雲霞裏徑草懶來芟枯樹垂黃葉幽花傍翠巖橡栗猿朝摘枇杷鳥暮銜倦來伸腳睡春燕語喃喃


歲去換愁年春來物色鮮山花夾綠水巖樹舞青煙蜂蝶自云樂禽魚更可憐朋遊情未已徹曉不能眠


今日是何年東風碧草鮮山晴還起霧水暖復生煙鳥語如相問花枝豈自憐野人無箇事高枕石頭眠


一年復一年庭芳又見鮮紅顏終入土白骨薶飛煙美玉如堪重生死誰可憐萬千言不盡獨有枕雲眠


茅棟野人居門前車馬疏林幽偏聚鳥谿闊本藏魚山果攜兒摘皋田共婦鉏家中何所有唯有一床書


可愛白雲居長年與世疏花殘無戲蝶水靜足遊魚野樹行堪倚園葵懶不鉏茅簷風雨過飄溼案頭書


一自入山居乃與俗交疏林深常伏虎水淺看遊魚野菜閒來摘新茶懶去鉏高眠飛鳥外焚棄往來書


聞道愁難遣斯言謂不真昨朝始趁卻今日又纏身月盡愁難盡年新愁更新誰知席帽下元是昔愁人


遣愁愁不去認愁愁不真誰知遺愁者正是自愁身身貌年年改愁端日日新無愁亦無喜方見本來人


真時不論假假時不論真真是假之返假是真之身真假本湛寂誰舊復誰新新時真面目原是舊時人


三月蠶猶小女人來採花隔牆弄蝴蝶臨水擿蝦蟆羅袖盛梅子金鎞挑筍芽鬥論爭物色此地勝予家


五月南塘路芙蓉正作花朱門蔭楊柳緣水鳴蝦蟆冷浸金盆果濃烹石鼎芽此中可避暑修竹繞吾家


二月桃谿上盛開朱顏花看看春朵麗水閣又鳴蟆雲塢有比丘支缽煮芹芽謂我無寒暑此地乃可家


璨璨盧家女舊來名莫愁貪乘摘花馬樂搒采蓮舟膝坐緣熊席身披青鳳裘哀傷百年內不免歸山丘


朱門年少妾白髮老來愁竟作商人婦長隨賈客舟花殘始春釀霜隕未冬裘歎息風波裏何時返舊丘


名園出美花見者暫忘愁忽然生秋月照我彩畫舟纔披錦繡襖又著驌驦裘風火忽消散骨月薶荒丘


獨臥重巖下蒸雲晝不消室中雖暡靉心裏絕喧囂夢去遊金闕魂歸度石橋拋除鬧我者歷歷樹閒瓢


路出危峰上春深雪未消獨行形問影枯坐寂忘囂玉立千尋剎金飛百尺橋須臾雲欻起化作雨翻瓢


有客來相訪正是春雪消共觀雲變化始歎世誼囂得意頻書閒時看石橋樂我平生事千山入詩瓢


相喚采芙蓉可憐清江裏遊戲不覺暮屢見狂風起浪捧鴛鴦兒波搖鸂鷘子此時居舟楫浩蕩情無已


朝遊荷葉閒暮宿荷花裏日落煙霧生風來波浪起妾歌采蓮曲君唱結襪子同蔕復同心馨香殊未已


邀遊芳杜洲更去蓮花裏香風遠吹來棹歌幾處起聽之采菱曲還似水仙子空自涉踟躕勞勞情不已


群女戲夕易風來滿路香綴裙金蛺蝶插髻玉鴛鴦角婢紅羅縝閹奴紫錦裳為觀失道者鬢白心惶惶


女伴蹋春易名園百草香雙飛憐翡翠並立妒鴛鴦柳細風吹面花深露滴裳暮歸如有失閒夢亦驚惶


相喚過山易梅花始吐香枝肥藏野雀水淺戲鴛鴦影動春風暖雲飄錦繡裳雌雄兩相得何處有驚惶


山客心悄悄常嗟歲序遷辛勤采芝術搜斥詎成仙庭廓雲初卷林明月正圓不歸何所為桂樹相留連


苦樂隨時改形骸與化遷未能拋富貴何處覓神仙地發金鐘響潭開玉鏡圓世人空悵望惟見嶺雲連


小人多返復君子志不遷正氣既逼人亦是地上仙不蓄二八少常窺三五圓此人如學道力行自綿連


卜擇幽居地天台更莫言猿啼谿霧冷嶽色草門連竹葉覆松室開池引澗泉已甘休萬事采蕨度殘年


曾到幽居否心知不在言千峰雲影接萬壑樹聲連缽有松花粉崖多瀑布泉無人同道味幸自樂吾年


吾已入幽居何貴世間言嗟爾名利險日日相留連無錢即生惱常常飲貪泉請看古塚裏當時盡少年


白拂旃檀柄馨香竟日聞柔和如卷霧搖曳似行雲禮奉宜當暑高提復袪塵時時方丈內將用指迷人


至竟離名相將何作見聞閒拋手中拂坐對嶺頭雲朗月非標指清風自埽塵點頭猶有石掩耳更無人


我道一事實非關二乘聞山清光映石風飄日破雲生機自然別道化絕諸塵借問緇素中誰是無心人


尋思少年日遊獵向平陵國使職非願神仙未足稱聯翩騎白馬喝兔放蒼鷹不覺今流落皤皤誰見矜


當年可作樂莫待老侵陵少壯人所羨英雄誰不稱臨餐獰似虎使氣捷如鷹一夜髮盡白粗豪空自矜


少小學提劍中年獵五陵才華倘不足榮貴焉可稱只欲盡狼虎歸來閒放鷹豈知臺榭上落寞無人矜


偃息深林下從生是農夫立身既質直出語無諂諛保我不鑒璧信君方得珠焉能同泛灩極目波上鳧


幾般聲與色專只誑愚夫自不省己過人皆來面諛龍泉雜鈍鐵魚目混明珠苦海方流蕩身同汎汎鳧


平生煙霞裏乃是真丈夫無言驚世聽作事少阿諛弄此清谿石勝彼明月珠有時荒陂上倚枝看魚鳧


層層山水秀煙霞鎖翠微嵐拂紗巾溼露霑蓑草衣足躡遊方履手執古藤枝更觀塵世外夢境復何為


地僻無人到苔深一徑微松閒縛茆屋竹上掛蒲衣靜看青山朵閒拈白拂枝焚香作茗事此外更何為


山幽人罕到高士在翠微老鶴巢松樹閒雲上衲衣長無車馬跡惟有野花枝坐臥與經行恬然無所為


止宿鴛鴦鳥一雄兼一雌銜花相共食刷羽每相隨戲入煙霄裏宿歸沙岸湄自憐生樂處不奪鳳凰池


野鴉身弊惡亦復有雄雌粲粲鴛鴦鳥行藏無不隨梳鴿紫潭上宛頸碧谿湄何羨雲鵬翼搏風朝夕池


古老有微言教人惟守雌所以雙鴛鴦雌行雄亦隨銜花向低樹飲啄深谿湄不似世癡人終日醉泉池


少小帶經鋤本將兄共居緣遭他輩責剩被自妻疏拋絕紅塵境常遊好閱書誰惜一斗水活取轍中魚


陶生自荷鉏晚與五兒居跡向東林近心將上國疏有田多種秫無事好觀書本絕功名念臨淵不羨魚


憫汝世閒人何不歸幽居人生貴所適那能事親疏安樂乃不識喃喃讀古書理道未了了徒勞作蠹魚


田家避暑月斗酒共誰歡雜雜排山果疏疏圍酒樽蘆莦將代席蕉葉且充盤醉後搘頤坐須彌小彈丸


富室雖云樂貧家亦有歡門開當大野客至倒深樽就把青荷葉鋪為碧玉盤浮生如過鳥急景似跳丸


貧家亦快活何必富兒歡邀友摘山果會親酌瓦樽草堂鋪竹席支石列辛盤村歌齊擊缶笑彼弄糞丸


鳥弄情不堪其時臥草菴櫻桃向杳杳楊柳正毿毿旭日銜青嶂晴雲洗緣潭誰知出塵俗馭上寒山南


白日誰扃戶青山自遶菴爐香雲淡淡鬢影雪毿毿鶴舞千尋樹龍吟萬丈潭蕭然坐深夜見月出東南


石青新題額本是白雲菴修竹生新筍補衲雲毿煙飛接遠岫猿飲下深潭薄暮西山日返照射東南


寒山多幽奇登者皆恒懾月照水澄澄風吹草獵獵凋梅雪作花杌木雲充葉觸雨轉仙靈非晴不可涉


城郭多是非林泉無畏懾遊魚不識網仁獸那知獵日出平地雲風吹滿山葉長憐巖徑幽杖屨歇復涉


塵世幾多苦輪回尤可懾花開三月春雪山九冬獵杉樹影扶疏井梧秋落葉茫茫大塊中一事無交涉


以我棲遲處幽深難可論無風藤自動不霧竹長昏澗水緣誰咽山雲忽自屯午時菴內坐始覺日頭暾


山居無可說世事不須論栗色衣遮冷松明火照昏青黃林葉變黑白野雲屯半夜千峰頂開窗日已暾


抱道居巖穴默默絕講論青霞沾紅葉白月起黃昏樹鳥啾啾宿峰雲黯黯屯冬來新補衲曝背向朝暾


有樂且須樂時哉不可失雖云一百年豈滿三萬日寄世是須臾論錢莫啾唧孝經末後篇委曲陳情畢


先師有遺訓守之不可失勿云滅度久常存平居日山鳥啼空空野鼠叫唧唧言是行乃非苦輪何由畢


既死不有生生時死已失一死與一生輪回無了日裘馬歸他人階蟲空唧唧三皇到今來誰能得終畢


憶惜過逢處人閒逐勝遊樂山登萬仞愛水汎千舟送客琵琶谷攜琴鸚鵡洲焉知松樹下抱膝冷颼颼


不覺成遺老猶能話舊遊千人同一帳萬里只孤舟北過黃龍塞南登白鷺洲頻遭風雪苦耳畔尚颼颼


無朋來嶺下有杖每從遊樹樹聞啼狖村村見客舟談玄列怪石洗缽下芳洲管甚衣裳薄秋風來颼颼


報汝修道者進求虛勞神人有精靈物無字復無文呼時歷歷應隱處不居存叮嚀善保護勿令有點痕


聰明長不昧隱見果何神似谷呼成響如波疊作文聖凡形盡壞今古理常存若向言中覓徒添鏡上痕


我窮了義旨別是一精神似有又非有臨文不涉文用去沒漸次把來元非存百尺深潭裏月映總無痕


去年春鳥鳴此時思弟兄今年秋菊爛此時思發生緣水千場咽黃雲四面平哀哉百年內腸斷憶咸京


拾得寒山弟寒山拾得兄從來無住處借問甚時生寒暑隨緣過乾坤似掌平何人知此意步步蹋瑤京


小者元似弟大者總如兄都來同我住分別實不生嶮巇山下道履之坦然平此中好托足何必上玉京


自樂平生道煙蘿石洞閒野情多放曠長伴白雲閒有路不通世無心孰可攀石床孤夜坐圓月上寒山


青松千萬樹白屋兩三閒在世人人冗為僧日日閒貪心多苦惱俗事莫追攀幸可供齋缽秋來芋滿山


茆草尖頭屋幽人住此閒恬神惟無慮適意在清閒儕朋雖往復一事了無攀報汝雲水客無心是寒山


時人尋雲路雲路杳無蹤山高多嶮峻澗闊少玲瓏碧嶂前兼後白雲西復東欲知雲路處雲路在虛空


欲與雲為伴雲多不定蹤擬將山作侶山亦少玲瓏只是形兼影相隨西又東何須求富貴富貴盡成空


汝欲尋鳥道鳥道隔雲蹤迢迢深壑裏望之還玲瓏既不在南北何以在西東揭開塵翳境方知含碧空


凡讀我詩者心中須護淨慳貪繼日廉諂曲登時正驅除遣惡業歸依受真性今日得佛身急急如律令


身將枯木同心與蓮華淨萬善無異途千邪皆稟正不離文字相不即真如性浩浩天地閒咸遵法王令


不起憎愛心何須隨染淨攀緣定入邪冥理即歸正當現修羅身還同大覺性纔有纖毫情快提莫邪令


俊傑馬上郎揮鞭指綠楊謂言無死日終不作梯航四運花自好一朝成萎黃醍醐與石蜜至死不能嘗


誰家遊冶郎白馬繫垂楊卻引如花妓同登載酒航春風弄水碧落日映山黃忽掩泉臺路珍羞不得嘗


少年遊俠郎走馬向堤楊朝過瓊花觀暮上大湖航只說春芳好安知秋草黃須臾既已矣美酒不能嘗


一為書劍客三遇聖明君東守文不賞西征武不勳學文兼學武學武兼學文今日既老矣餘生不足云


磊落夔龍士聰明堯舜君黃扉論大道紫塞樹奇勳食肉封侯骨經天緯地文北邙山下路到此漫云云


六合真傳舍三皇上世君無為海嶽靜有道爵高勳讓國真堯德儀刑實周文南征與北戰後來不堪云


莊子說送死天地為棺槨吾歸此有時唯須一幡箔死將餧青蠅弔不勞白鶴餓著首陽山生廉死亦樂


天下白玉棺人成黃金槨送終無貴賤未可笑織箔不死丁令威千年化為鶴莊生喻髑髏何用南面樂


雙樹焚金棺隻履薶空槨此事雖殊途止隔一筠箔不貴赤水珠焉知支遁鶴多少委塵泥未肯求安樂


天生百尺樹翦作長條木可惜棟梁材拋之在幽谷年多心尚勁日久皮漸禿識者取將來猶堪拄馬屋


何處好園林此中多樹木擎天要一柱匠者入空谷歲久霜霰繁根深枝葉禿棄之不肯收無以成我屋


憫此蛇戀窟忻彼鶴棲木所以去嬌華往來雲外谷河水淺復清又見樹枝禿我見哲人為不肯事金屋


玉堂掛珠簾中有嬋娟子其貌勝神仙容華若桃李東家春霧生西舍秋風起更過三十年還成甘蔗滓


翩翩馬上郎借問誰家子賤妾有高樓須君駐行李雞鳴北斗斜鴉噪東方起君意終別離妾身在泥滓


可悲遊俠兒還嘆繁華子斯須骨沈沙冷落路旁李孤魂叫白日薄暮凄風起誰坐痛昔人新故總泥滓


父母讀經多田園不羨他婦搖機軋軋兒弄口拍手催花舞搘頤聽鳥歌誰當來嘆賞樵客屢經過


田舍苦無多荒來亦任他草深蟲唧唧林密鳥野老攜壺至山童拍手歌幽棲自可樂百歲等閒過


歲月苦不多南田又屬他青雲空冉冉黃口時自我居寒山山下有樵歌更與白雲契金紫莫能過


四時無止息年去又年來萬物有代謝九天無朽摧東明又西暗花落復花開唯有黃泉客冥冥去不回


春秋更代謝暑往即寒來一雨野花落多風林木摧方看朝霧擁欻見暮雲開少小顏如玉而今喚得回


視彼琪樹鳥朝去暮還來歎息居高位焉能保不摧哲人知利害蓬門常不開耽此青雲谷歲歲可排回


手筆太縱橫身材極魁偉生為有限身死作無名鬼自古如此多君今爭奈何可來白雲裏教你紫芝歌


堂堂七尺軀所學尤奇偉每著古衣冠不怕閒神鬼達少窮困多有材如命何將琴換美酒痛飲且高歌


杞梓棟梁材千尺果俊偉今人不及木鹿鹿終為鬼學佛利常多不來奈若何寒山清淨所亭午一放歌


有一餐霞子其居諱俗遊論時實蕭爽在夏亦如秋幽澗常瀝瀝高松風颼颼其中半日坐忘卻百年愁


山林有何好每愛此中遊江月白如晝海風涼似秋柴門向悄悄樹葉風颼颼寄語貂蟬客可來消汝愁


臨溪觀魚躍登山狎鹿遊熱焰終不到涼如九月秋林深煙漠漠夜靜風颼颼東巖與西壁歲歲不知愁


快搒三翼舟善乘千里馬莫能造我家謂言最幽野巖穴深嶂中雲雷竟日下自非孔丘公無能相救者


自從開闢來此地無車馬而有聖道場深山連曠野人生百年間日照四天下誰是金石姿常存不亡者


天地如一舟物象如一馬達此空王理高歌遊曠野東峰日自昇西巖雲自下寄語山外翁我是清閒者


少年何所愁愁見鬢毛白白更何所愁愁見日逼迫移向東岱居配守北邙宅何忍出此言此言傷老客


遙見川上花朱朱兼白白開落不暫停寒暑相催迫宿草生故墳垂楊映新宅新宅能幾時百年如過客


纔是少年郎忽見雙鬢白鬢白猶易可悲哉猛火迫主人生恐怖魔子耗家宅暑往復寒來伶俜長作客


智者君拋我愚者我拋君非愚亦非智從此繼相聞入夜歌明月侵晨舞白雲焉能住口手端坐鬢紛紛


堆錢向百屋我固不如君一道清虛理知君亦不聞下方陰有雪絕頂晝無雲未息塵勞苦誰儂為解紛


我道我無我君言君自君渾渾如相似終須落見聞倚杖視芳草舉頭望漢雲上下誰受點何物可紛紛


兩龜乘犢車驀出路頭戲一蠆從傍來苦死欲求寄不載爽人情始載被沈累彈指不可論行恩卻遭刺


道傍多大樹樹下群兒戲上有一蟬鳴不知身是寄螳螂來捕之未免黃雀累黃雀被彈射哀哉作詩刺


高堂集眾賓乃是童兒戲可笑須眉人卻堅火宅寄已無般若明返有家私累倏忽冥符催業風鋩如刺


東家一老婆富來三五年昔日貧於我今笑我無錢渠笑我在後我笑渠在前相笑儻不止東邊復西邊


富謂無貧日貧思有富年由來人作鬼枉用紙為錢白骨深泥下青苔古墓前虛空猶可料生死莫知邊


富家夜如日貧者日如年高樓歌艷曲低屋恨無錢貧兒死在後富兒死在前貧富一堆土寂寂白蒿邊


慣居幽隱處向國清中時訪豐干老仍來看拾公獨回上寒巖無人話合同尋究無源水源窮水不窮


天台國清寺古木亂泉中此地橫千嶂何人識二公雲形旦暮改石色古今同須信這箇意推尋無有窮


古木幽深處國清寺在中執爨兩比丘一朝來丘公諾諾無人識歸去道不同松門石上字了了義無窮


氐眼鄒公妻邯鄲杜生母二人同共老一種好面首昨日會客場惡衣排在後只為著破裙喫他殘


飛雉感故兒掇蜂念前母焉知采桑人正恨飛蓬首坎坷一生中崢嶸千載後真金去砂礫嘉饌輕


嬌女嫁貧夫焉能事父母只羨馬上郎瞋喝復搔首窮通各有時遭際止前後歲寒若可操且共食


夫物有所用用之各有宜用之若失所一缺復一虧圓鑿而方衲悲哉空爾為驊騮將捕鼠不及跛貓兒


虛心待萬物無適而不宜待物苟有心紛然成與虧千峰若菡萏孰是雕鎪為將欲究根本問取石女兒


雲行必雨施物各有所宜日上光宜遠月圓影定虧陰陽存變化世事復何為打殺活狗子弄活死貓兒


誰家長不死死事舊來均始憶八尺漢俄成一聚塵黃泉無曉日青草有時春行到傷心處松風愁殺人


榮枯有定分修短未常均匕首生衽席旄頭沒戰塵清宮不畏暑陋巷豈知春一去無回日驪山殉葬人


延促俱無定智愚難可均萬年方有望一夕委灰塵白水還堪煮青山依舊春回首歌舞地不見昔時人


竟日長如醉流年不暫停薶著蓬蒿下曉日何冥冥骨肉消散盡魂魄幾凋零遮莫咬鐵口無因讀老經


風輪轉烏兔不得須臾停作暮沉厚地今晨出高冥雪霜有肅殺蘭艾俱飄零人命若朝露勸君尋佛經


狂風吹敗葉一刻不留停既已沉泥土不能飛冥冥蕭蕭白日暮玉露逐秋零人死豈可再何不註六經


一向寒山坐淹留三十年昨來訪親友大半入黃泉漸滅如殘燭長流似逝川今朝對孤影不覺淚雙縣


故人猶記面相別未逾年有恨成千古無書達九泉殯宮新草木華屋舊山川不見高堂會空悲畫像縣


故鄉音信絕悲歌是幾年親友無相問父老盡黃泉里樹已成荒蒿萊竟滿川感傷復感傷空瞻白日縣


垂柳暗如煙飛花飄似霰夫居離婦州婦住思夫縣各在天一涯何時復相見寄語明月樓莫貯雙飛燕


昔往桃作花今歸雨成霰扁舟隔江海數夢還鄉縣逝水去不回故人難再見欲留五色絲一繫孤飛燕


寒空望如煙殘腊正飛霰君居滄海洲儂住桑田縣滄海與桑田經年難一見可憐明月樓冷殺雙飛燕


有酒相招飲有肉相呼喫黃泉前後人少壯須努力玉帶暫時華金釵非久飾張翁與鄭婆一去無消息


前鬼擔屍來後鬼欲奪喫邀人證其虛竟賴實語力雖遭後鬼噉復因前鬼飾思量我是誰從此輪回息


九地苦眾生涎涕乃自喫長長無厭期終是勞筋力可憐此一輩往往自莊飾請墮人我山無明當下息


可憐好丈夫身體極稜稜春秋未三十才藝百般能金羇逐俠客玉饌集良朋唯有一般惡不傳無盡燈


少年學弓劍所向振威稜碧海擒龍易青山射虎能長尋花作伴儘用酒為朋一旦佳城閉其誰見桼燈


少年力亦壯英風憺威稜登壇容易事破敵奪魁能五湖皆賓客名花事良朋功成枯萬骨高堂自息燈


桃花欲經夏風月催不待訪覓漢時人能無一箇在朝朝花遷落歲歲人移改今日揚塵處昔時為大海


富貴何日來留將少年待少年忽復去唯有白髮在髮白歸九泉須臾陵谷改方當未足心欲吸無窮海


富貴與功名默默苦相待倏忽風塵起孰在孰不在昨日樹頭花今朝顏色改君當子細觀指日變桑海


我見東家女年可十有八西舍競來問願姻夫妻佸烹羊煮眾命聚頭作婬殺含笑樂呵呵啼哭受殃決


七十白頭人娶妻年二八婚姻既失時意氣何由佸艷婦不執刀衰翁多被殺夕陽在西山好與兒女決


世間幾般樣不平亦七八美玉碔砆偶美妾浪子佸煮魚傷溼生頓蛋豈非殺最公毘沙王咨爾當自決


田舍多桑園牛犢滿廄轍肯信有因果頑皮早晚裂眼看消磨盡當頭各自活紙褲瓦作褌到頭凍餓殺


慎勿登權門權門有覆轍李斯遭族夷蘇秦就車裂多結他人冤獨求自己活小人不容誅君子先去殺


昔來已覆車今來復蹈轍手裏握金珠難教愛網裂瀟灑任所為居處隨生活不信古公言惟只恣婬殺


極目兮長望白雲四茫茫鴟鴉飽腲腇鸞鳳饑徬徨駿馬放石磧蹇驢能至堂天高不可問鷦鷯在滄浪


萬古一相望山川何渺茫撫心兮蹢躅搔首兮徬徨明月混泥滓伯勞棲畫堂賢人不見用自古涕淋浪


成敗兩相倚報理豈渺茫得權忘恥辱失路倍徬徨龍蛇歸林野妖狐陞君堂哲人多不爾歌詠去滄浪


若人逢鬼魅第一莫驚懼捺硬莫采渠呼名自當去燒香請佛力禮拜求僧助蚊子叮鐵牛無渠下觜處


鬼是人所為人正鬼亦懼鬼若異於人陰陽孰來去明知心自驚卻喚佛相助嗔喜在面門何曾離當處


靜坐被呼聲神清無所懼分明是此人渠當自避去智者善卻之焉用求人助如雪在爐邊理無得久處


浩浩黃河水東流長不息悠悠不見清人人壽有極苟欲乘白雲曷由生羽翼唯當鬢皤時行住須努力


寒暑去復來未知何時息常聞古老說天地有終極螻蟻包一身蠛蠓持兩翼人身苟不妄本具大神力


兩丸急似箭暮朝無停息寄語五湖人榮枯焉有極啾啾蚊子聲纖纖著蟬翼天地尚不仁何不勤道力


乘茲朽木船採彼紝婆子行至大海中波濤復不止唯齎一宿糧去岸三千里煩惱從何生愁哉緣苦起


向上無爺孃向下無妻子自語還自歌獨行又獨止人人我知識處處吾鄉里借問何以然佛種從緣起


方便呼為智亦是假生子須臾不相離密密還共止逢貴在高堂遇賤居貧里雖然任偏圓兩手托不起


默默永無言後生何所述隱居在林藪智境何由出枯槁非堅衛風霜成夭疾土牛耕石田未有得稻日


先聖既有作後賢可無述如磨古銅鏡塵去光自出一念成佛人飄風未為疾現前不了悟浮雲掩白日


一自入寒巖愛閒嬾著述長攜生蒺藜要打石兒出柴童歸去時前峰雲飛疾年年住中峰舉手弄白日


快哉混沌身不飯復不尿遭得誰鑽鑿因之立九竅朝朝為衣食歲歲愁租調千箇爭一錢聚頭亡命叫


不見木傀儡何常遺屎尿高低逐線索動靜因關竅渠本無愛憎他來任嘲調分明幕裏人代作啾啾叫


法身無污潔道或在屎尿渾渾一物無何用鑿孔竅心月絕比倫秋風吹古調我觀琴瑟音不及小蟲叫


啼哭緣何事淚如珠子顆應當有別離復是遭喪禍所為在貧窮未能了因果塚間擔死屍六道不忻我


渴時飲水漿饑來吞飯顆但貪生處樂不究死時禍先要斷惡緣次宜營善果了然見法王從此除人我


古喻業如沙莫犯如粟顆生時既不作死去無劇禍死生兩無拘是人已證果百累離諸身何物執是我


婦女慵經織男夫嬾耨田輕浮耽挾彈趾蹝拈抹弦凍骨衣應急充腸食在先今誰念於汝痛苦哭蒼天


學道猶貪富為僧好買田利名忙似箭生死急如絃作福居人後隨邪在眾先鑽頭入古井仰面望青天


勿耕無明地慎種業海田我心平如水還教直似絃勤道休云後行惠宜在先若是無人我不須慕四天


不行真正道隨邪號行婆口慚神佛少心懷嫉妒多背後噇魚肉人前念佛陀如此修身處應難避奈何


須知真極樂不離此娑婆水樹談玄久山禽念佛多參隨假菩薩蹉過活彌陀欲步金蓮去其如未徹何


作詩搜枯腸如何出娑婆未若一心靜天龍仰重多閒行千峰色倦坐古坡陀不起些些妄業主奈爾何


有漢姓傲慢名貪字不廉一身無所解百事被他嫌死惡黃連苦生憐白蜜甜喫魚猶未止食肉更無厭


必以身心淨當於口齒廉空門魚肉臭暗室鬼神嫌稟戒情無礙餐蔬味自甜為僧最可惡飲酒夜厭厭


我本生來靜不貪亦不廉常時無改變友朋何生嫌寥寥真無我何必石蜜甜野菜與山果餐之真無厭


益者益其精可名為有益易者易其形是名為有易能益復能易當得上仙籍無益復無易終不免死厄


本來無一物必竟何損益人壽有短長虛空無移易身遭因果縛名落生死籍八萬大劫終神仙叵逃厄


木叉先聖心與爾行有益嚴身事作難逐妄情多易往往入邪見不能究典籍須臾未肯休陳年耽苦厄


徒勞說三史浪自看五經洎老檢黃籍依然注白丁筮遭迍蹇卦生主虛危星不及河邊樹年年一度青


有人尋佛教凝坐誦禪經不肯求諸己徒勞識一丁茫然紙上語默若霧中星指出西來意春山疊疊青


俗士耽禮斗禪僧改講經肥甘乃充口奈目不識丁乞物爭曉日負歸帶夜星一肩破衲衣補黃又補青


我今有一襦非羅復非綺借問作何色不紅亦不紫夏天將作衫冬天將作被冬夏遞互用長年只者是


虛心絕嗜欲實語無文綺不學諸凡夫誇張金與紫真空作床座玅有為衣被過去佛盡然當來亦如是


賴寒破衲衣不用著羅綺行歌春草青日照秋山紫累石支藤床燒松烘紙被天晴眺諸峰安樂長如是


貪人好聚財恰如梟愛子子大而食母財多還害己散之即福生聚之即禍起無財亦無禍鼓翼青雲裏


吾觀聚斂僧不及盜家子盜損己利他僧損他利己善惡粲然分吉凶從此起蒼蠅案上立心在糞堆裏


要貪活雀兒莫放金彈子放彈不得雀此雀益遠已江河滾滾流波浪紛紛起欲知至人為不在巢窠裏


去家一萬里提劍擊匈奴得利渠即死失利汝即殂渠命既不惜汝命有何辜教汝百勝術不貪為上謨


寧為市義客勿作守錢奴錢散義即聚財多身乃殂黃金難免死白璧易招辜無備行險道其誰為爾謨


侍燕夜未央中使呼念奴不知固封建所以身先殂華屋空阿嬌青天何太辜白骨薶灰壤千古失良謨


惡趣甚茫茫冥冥無日光人間八百歲未抵半宵長此等諸癡子論情甚可傷勸君求出離認取法中王


無始墮蒼茫何由發智光人間憂日短地下恨時長外道癡尤甚天魔獨自傷直須收六國處處奉君王


情生智便隔念淨指飛光明暗終是一何曾落短長不逐膏腴味焉有損益傷告汝諸佛子須是悟心王


天高高不窮地厚厚無極動物在其中馮茲造化力爭頭覓飽暖作計相噉食因果都未詳盲兒問乳色


萬水朝東溟眾星拱北極悠悠天地間畢竟承誰力虎豹能食人魚蝦為人食何常噉空虛總不離形色


天池與南溟望之杳無極鵬飛才九萬尚借搏風力誡汝勿雜啖純資禪悅食可以得佛心現出摩尼色


天下幾種人論時色數有賈婆如許夫黃老元無婦衛氏兒可憐鍾家女極醜渠若向西行我便東邊走


無時因有無有處緣無有日月成晦朔陰陽配夫婦非麤不辯細見好方知醜地上瀉水銀一任東西走


窈窕絕世無貞淑亦罕有妒性尚不形此姝真良婦冰雪在清操安能隨妍醜直路乃宜行莫逐小門走


賢士不貪婪癡人好鑪冶麥地占他家竹園皆我者努膊覓錢財切齒驅奴馬須看郭門外壘壘松樹下


天地一鴻鑪萬物付陶冶同在橐籥中孰為呼吸者得鹿反失鹿失馬卻得馬如看畫壁人特地分高下


萬象是何物盈盈積大冶朝菌與朱頂誰是長生者早晨猶蕭爽薄暮落湯蟹骨肉難可保何如盡放下


有人把椿樹喚作白旃檀學道多沙數幾箇得泥丸棄金卻擔草謾他亦自謾似聚沙一處成團也大難


財物聚必散智人乃行檀如將泥彈子換彼黃金丸寸草不肯捨凡夫甘自謾使居輪王位一切始更難


白業誰能為紅爐空著檀沙若成玉飯雪亦作金丸鳥獸尚知時人將甘自謾須臾能返照成佛亦不難


蒸沙擬作飯臨渴始掘井用力磨碌磚那堪將作鏡佛說元平等總有真如性但自審思量不用閒爭競


作善如登梯造惡如入井持戒如守城坐禪如磨鏡千般出心地一等明佛性聖者常自修凡夫好爭競


人空法亦空是誰落在井打破此疑關高縣真如鏡露柱吐玄機燈籠談佛性向道本無無何常有爭競


欲識生死譬且將冰水比水結即成冰冰消返成水已死必應生出生還復死冰水不相傷生死還雙美


心法自然真世間無可比乍同摩尼珠又似清淨水若但著語言何由出生死百非俱勦絕諸佛咸稱美


我有滄海珠光潔無可比明明如走盤汪汪沈秋水照物乃無窮用之色不死法王親手繫窮子焉知美


滿卷才子詩溢壺聖人酒行愛觀牛犢坐不離左右霜露入茆簷月華明戶牖此時吸兩甌吟詩兩三首


不說無事禪不飲無名酒青山在吾左流水在吾右芳草生滿庭白雲飛入牖從來只麼閒倏忽成皓首


若問山中事苦茶頗勝酒黃猿朝在南青雀夕在右我志在冰雪何曾陋甕牖一生只是閒倦來嬾搔首


施家有兩兒以藝千齊楚文武各自備託身為得所孟公問其術我子親教汝秦衛兩不成失時成齟齬


農夫勞四肢久坐即酸楚公子美梁肉啖虀為失所野人樂深禪蔬果吾愛汝使各捐故習未免相齟齬


逐日爭名利不知自苦楚行之不得宜處之又非所是以多悲酸焉能救得汝汝若如寒山何處形齟齬


或有衒行人才藝過周孔見罷頭兀兀看時身侗侗繩牽未肯行錐刺猶不動恰似羊公鶴可憐生懵懂


羊祜五歲時探環桑樹孔前生明皎潔後世直儱侗儒者或有疑聞之心亦動釋尊說因果實為開懵懂


青燈與黃卷步步學周孔忽然白髮生此事猶儱侗一朝盍棺中牽之不能動何如台領客平生只懵懂


變化計無窮生死竟不止三途鳥雀身五嶽魚龍已世濁作羺時清為騄駬前回是富兒今度成貧士


車輪生四角行客心未止堯舜尚為名巢由不忘己龍中多蝘蜓馬外無騄駬亂世奸邪人太平雄俊士


大道常坦平誰行誰復止帝皇世已還秦漢時已已如今事正雜雜意奔騄駬不若齊放下回首即真士


書判全非弱嫌身不得官銓曹被拗折洗垢覓瘡瘢必也關天命今年更試看盲兒射雀日偶中亦非難


世亂防邊將時危納粟官征夫多作鬼戰馬得辭瘢寵贈真何用名旌只好看不因兵革苦那識利名難


旦為洛陽令暮作諫言官只欲得平治蕩蕩去民瘢城狐才遯跡社鼠遙相看可歎昔人語臣易為君難


吁嗟濁濫處羅剎共賢人謂是荒流類焉知道不親狐假獅子勢詐妄卻稱真鉛礦入鑪冶方知金不精


近日為僧者皆非貧道人枇杷樹子葉認作馬家親開口說相似到頭心不真借衣誑檀越正是野狐精


一種野盤僧談禪多媚人言時都如佛行去有疏親打誑機無似胡纏事卻真可憐晚近世緇衣益成精


大有饑寒客生將獸魚疏長存廟下石時笑路邊隅累日空思飯終冬不識襦唯齎一束草并帶五升麩


孝廉逢世薄交友為財疏寂寂同孤影煢煢守一隅仰看雲裏雁誰贈雪中襦縱得真金屑緣貧化作麩


古老亦有言貧來親交疏昔時居上院今日守空隅充饑得藜藿暖身著敝襦莫羞炊脫粟有時糴新麩


浪造凌霄閣虛登百尺樓養生仍夭命誘讀詎封侯不用從黃口何須厭白頭未能端似箭且莫曲如鉤


簇簇車馬地重重歌舞樓兒皆尚公主女盡嫁王侯一旦長伸腳頻呼不轉頭寧知前去路只有業交鉤


才上凌煙閣又登明月樓此樂若長保緇衣願封侯且自守瓶口莫教盡白頭萬事真一夢徒弄釣詩鉤


富貴親疏聚只為多錢米貧賤骨肉離非關少兄弟急須歸去來招賢闔未啟浪行朱雀街蹋破皮鞋底


何以禦凶荒黃金不如米有米復有金四海皆兄弟世亂風土薄人貧盜心啟姦諛九天上正直深溝底


須彌盧在海視之如粒米太空自如兄芥子自如弟和風浩浩生業戶從何啟無端苦眾生如石沈淵底


新穀尚未熟舊穀今已無就貸一斗許門外立踟躕夫出教問婦婦出遣問夫慳惜不救乏財多為累愚


谷響雖似有電光忽然無人生何異此不得久踟躕既旦還復暮如妻必對夫千齡同一盡未用相賢愚


生時千般有死去一物無聚散如彈指何必立踟躕妻死夫必葬夫死婦嫁夫青眼與白眼相共看癡愚


大有好笑事略陳三五箇張公富奢華孟子貧轗軻只取侏儒飽不憐方朔餓巴歌唱者多白雪無人和


重義輕王侯萬中無一箇他人願安樂自己甘轗軻雖若晉楚富不如夷齊餓呦呦鹿鳴篇我唱君可和


富貴如浮雲知此有幾箇跖蹻以壽終顏回遭轗軻既憐楚漢爭還思永嘉餓不如山中人新詩也懶和


雍容美少年博覽諸經史盡號曰先生皆稱為學士未能得官職不解秉耒耜冬披破布衫盍是書誤已


從小為近臣未常讀經史本非卿相才翻傲文學士折獄不以書耕田正無耜欺民得財貨財貨終害己


聖人筆麟經賞罰成一史折檻本人心不媿修文士譬如田家翁三之以剡耜拳拳無他為去欲在克己


昨日何悠悠場中可憐許上為桃李徑下作蘭蓀渚復有綺羅人舍中翠毛羽相逢欲相喚脈脈不能語


歲歲送春歸春歸定何許芙蓉滿池沼杜若生洲渚衰鬢忽驚秋飛光如插羽欲求身後名箇是閒言語


把手並耳言點首兩相許邀賞芙蕖花傾桮芳草渚赤搖鶴頂朱采動鴛鴦羽興罷即歸來獨坐深無語


之子何遑遑卜居須自審南方瘴癘多北地風霜甚荒陬不可居毒川難可飲魂兮歸去來食我家園葚


成佛非外求勸君當內審從初放逸生積久昏迷甚木葉衣可穿茆端酒莫飲道眼若未明報作檀家葚


言乃禍之端發之要先審上世人心淳今時薄俗甚榮華實爾為清澗終吾飲更有一般趣陌上多桑葚


人生不滿百常懷千載憂自身病始可又為子孫愁下視禾根土上看桑樹頭秤槌落東海到底始知休


總為無錢悶錢多始是憂積來常恐盜散去又添愁護己蛇蟠窟嫌人鱉縮頭未言他世苦已覺此生休


錦衣與輕裘樂事有何憂忽被群盜竊怫然一夜愁妻兒共相怨無語只垂頭物散人已矣高堂一時休


有樹先林生計年逾一倍根遭陵谷變葉被風霜改咸笑外凋零不憐內文彩皮膚脫落盡唯有真實在


山中好畬田種一收十倍地主既不常耕夫亦頻改泥沙得潤澤粟菽生光采秋刈春復然青山鎮常在


百城羅綺帛一倍與多倍究竟是虛事癡人無更改假借作己物外面虛光采有時拋四大獨有業果在


有人畏白首不肯捨朱紱採藥空求仙根苗亂挑掘數年無效驗癡意瞋怫鬱獵師披袈裟元非汝使物


死後書銘旌棺中具印紱多將異寶薶未免偷兒掘數者何冥冥思之轉鬱鬱勸君營葬時莫貯珍奇物


降尊與就卑懷璽更藏紱手把利名鋤轉向長安掘年衰氣力微性昏情亦鬱南無釋迦文失汝衣中物


一自遯寒山養命餐山果平生何所憂此世隨緣過日月如逝川光陰石中火任你天地移我暢巖中坐


只管徇塵緣何由成道果朱顏暗裏消白日忙中過古聖傳藥方教君免貪火將求安心法且去面壁坐


一子肯回光六子齊登果森羅眼裏栽如日中天過無事只高眠懶敲石中火夜半白月來莫去炭裏坐


我見世間人茫茫走路塵不知此中事將何為去津榮華能幾日眷屬片時親縱有千斤金不如林下貧


大我須忘我居塵莫染塵有心皆作佛無路不通津語默空為座行藏道是親吾非憎濁富性本愛清貧


明珠乃瑩然五色絕纖塵能破千年暗良為末世津用之隨所見從來沒疏親報汝參玄客切忌莫憂貧


吁嗟貧復病為人絕友親甕裏長無飯甑中屢生塵蓬菴不免雨漏榻劣容身莫怪今憔悴多愁定損人


弟兄同造論無著與天親不料千年後空堆一屋塵寂寥師子吼孤負比丘身末世誰弘法靈山見佛人


曾聞古老語諸佛非我親如鏡能鑄像鏡破無一塵流鶯乃實相瓦礫盡勝身此理從何得捉得本來人


秉志不可卷須知我匪席浪造山林中獨臥盤陀石辯士來勸余速令受金璧鑿牆植蓬蒿若此非有益


三四十年前吾家大叢席僧如無心雲坐若不轉石今日多閉戶貪夫乃懷璧將來知興亡現在識損益


見人樹宗風便來入叢席意如離岫雲心不似金石且去打街坊又來倚牆壁自己一塊園荒涼復何益


精神殊爽爽形貌極堂堂能射穿七扎讀書覽五行經眠虎頭枕昔坐象牙床若無阿堵物不啻冷如霜


車馬填前巷笙歌咽後堂弟兄俱在座兒女儼成行稱意錢堆屋排頭笏滿床黃金難贖命碧樹不禁霜


糟粕終不忘千金共畫堂有琴彈一曲有紙書兩行適口芋羔美安眠象筍床無常漸漸逼教君髮如霜


有身與無身是我復非我如此審思量遷延倚巖坐足閒青草生頂上紅塵墮己見俗中人靈床施酒果


在昔有幽人自言吾喪我我今亦喪吾隱几軒中坐雲散碧天高風來黃葉墮冷然水一桮旋摘枝頭果


生來我無真死去真無我空自起悲傷累他深夜坐眉頭不散愁眼淚從空墮自此相決絕冥中酬苦果


讀書豈免死讀書豈免貧何似好識字識字勝他人丈夫不識字無處可安身黃連搵蒜醬忘計是苦辛


箇箇貪生富家家怕死貧偏盲識字眼不喜讀書人玉帛能招禍文章好飾身然臍郿塢日何止一酸辛


金珠有未富產業無未貧廉士甘恬靜貪兒終謾人狐涎不離口穢滓耽一身有時閉冥途長歲受酸辛


昨日遊峰頂下窺千尺崖臨危一株樹風擺兩枝開雨漂即零落日曬作塵埃嗟見此茂秀今為一聚灰


形山中有寶識海外無崖此日能詳審迷雲盡豁開一塵收大地六趣滅非埃化彼同成佛如將麥種灰


下有千尺樹上有萬仞崖崖高不可即樹古花仍開水清有錦鯉山靜無飛埃若欲同住者須教冷如灰


我聞天台山山中有琪樹永言欲攀上莫繞石橋路緣此生悲嘆幸居將己慕今日觀鏡中颯颯鬢垂素


是身如浮雲又比臨崖樹雲散歸虛空樹摧橫道路死生達其源聲色非所慕學道貴從師師資傳有素


無事閒遊山身疲但倚樹樹猿不怕人下樹尋頭路飲水向谿邊攀藤如有慕野李在路傍花開朵朵素


徒閉蓬門坐頻經歲月遷唯聞人作鬼不見鶴成仙念此那堪說隨緣須自憐回看郊郭外古墓犁為田


不見虛空壞徒傷岸谷遷有情皆肉段無漏乃金仙省去終由己迷來實可憐但令心作佛何慮海為田


昨見秋入樹今見樹葉遷所以感我意一意學金仙已能絕喜怒不用阿爺憐但盡凡情累即是祖翁田


自見天台頂孤高出眾群風搖松竹韻月現海潮頻下望青山際談玄有白雲野情便山水本志慕道倫


獨推華頂秀難與眾峰群遁跡潛心處登高縱目頻青谿飛白鳥碧落卷丹雲不慕寒山子其誰作隱倫


卻羨蓮花麗不與俗花群香從天際落采動日邊頻朵朵生春影葉葉如細雲千年開一次旱地不同倫


何以長惆悵人生似朝菌那堪數十年新舊凋零盡以此思自哀哀情不可忍奈何當奈何脫體歸山隱


其下有積蛇是中饒毒菌啜羹必致死染指無不盡瞋障亦復然所以修慈忍但取懷抱空何妨市廛隱


朝為煙上蠓暮作樹頭菌遷移自不常塵沙數難盡若能放得下大事得堪任林間與市廛處處隨爾隱


寒山棲隱處絕得雜人過時逢林內鳥相共唱山歌瑞草聯谿谷老松枕嵯峨可觀無事客憩歇在巖阿


輪蹄俱不到猿鶴自相過每聽樵夫唱時逢牧豎歌山根雲漫漫洞口石峨峨一片莓苔地青松繞四阿


紅塵飛不到皓月常相過遣興書小偈消閒謳吳歌山清水亦秀路險峰高峨往來成蹤跡歸去白雲阿


迴聳霄漢外雲裏路岧嶢瀑布千丈流如鋪練一條下有棲心窟橫安定命橋雄雄鎮世界天台名獨超


天台山最高遠望勢岧嶢葉吐千千樹花開萬萬條黃金堆作寺白玉削為橋不假神通力凡夫豈易超


天台有縣巖崒嵂復岧嶢青猿行抱子松枝垂挂條自住國清寺無人度石橋此橋如得過安知不頓超


洛陽多女兒春日逞華麗共折路邊花各持插高髻髻高花匼匝人見皆睥睨別求摻摻憐將歸見夫婿


荒郊枯髑髏舊日如花麗對鏡寫蛾眉教人梳鳳髻嬌歌及艷舞側立兼傍睨一去不復還冥冥泣其婿


洛陽城東門春遊多秀麗鉛粉映衣裳名花著寶髻巾角素手牽得無人睥睨一朝薶蒿萊笑殺覓快婿


平野水寬闊丹丘連四明仙都最高秀群峰聳翠屏遠遠望何極矹矹勢相迎獨標海隅外處處播嘉名


山高數千仞夜半日輪明嵂崒含雲氣玲瓏列畫屏林華開又落谷鳥送還迎久不至城市無人識姓名


縣巖有遺偈字畫甚分明沾雲墨氣淡望之如畫屏巖下有老僧客來不相迎此山住已老無人知姓名


盤陀石上坐谿澗冷凄凄靜玩偏嘉麗虛巖蒙霧迷怡然憩歇處日斜樹影低我自觀心地蓮花出淤泥


深林人膽慄絕澗水聲凄桂樹山中滿桃花洞裏迷靜聞鐘遠近閒望月高低不覺成華髮何煩降紫泥


草密人行少樹稠風自凄一片雲橫谷千峰鳥道迷如削形勢險忽爾雲高低獨有華頂上葉落成錦泥


世有聰明士救苦探幽文三端自孤立六藝越諸君神氣卓然異精采超眾群不識箇中意逐境亂紛紛


有客高當世潛心學綴文廟堂思輔主巖谷比徵君議論才無盡吟哦句不群惜哉輕佛法口業太紛紛


盍世真奇士能武又能文一埽八荒靜還相上國君揮毫成四六位高難與群一夕氣不來便見亂紛紛


箇是何措大時來省南院年可三十餘曾經四五選囊裏無青蚨篋中有黃卷行到食店前不敢暫回面


鮮衣美少年飽食閒庭院父母使讀書朝廷待開選裝囊千餘金述作滿一卷準擬買試官攙先求字面


少年學既優可以入貢院青錢方以中來日謁銓選滿意在三公著作成萬卷如斯做出頭喜色常在面


老翁娶少婦髮白婦不耐老婆嫁少夫面黃夫不愛老翁娶老婆一一無棄背少婦嫁少夫兩兩相憐態


兒侵父母財在上須寬耐父母借兒錢不還傷所愛聖賢教尊卑義利分向背餓狗爭骨頭人為畜生態


既有冰雪操事事當忍耐不去計榮華新麗生嬌愛一日得死苦方知徒向背快來寒山中莫學奴顏態


不須攻人惡不須伐己善行之則可行卷之則可卷祿厚憂責大言深慮交淺聞茲若念茲小兒自當見


惡者從他惡善者從他善善惡都莫分從他自舒卷舒來大地闊卷來滄溟淺伎倆有盡時無窮不聞見


從不作微惡亦不起一善善惡都不為迢迢任書卷問我平生得無深亦無淺虛空喻不齊有時鏡中見


隱士遁人間多向山中眠青蘿疏麓麓碧澗響聯聯騰騰且安樂悠悠自清閒免有染世事心淨如白蓮


綠竹林中坐青松樹下眠山禽聽不絕石室近相聯有意招人隱無心學我閒宗雷在何處冷落半池蓮


乞食向人煙歸來菴裏眠內外生明月不與俗家聯笑他客作漢如何似我閒更有清池上風飄出水蓮


元非隱逸士自號山林人仕魯蒙幘帛且愛裹疏巾道有巢許操恥為堯舜臣獼猴罩帽子學人避風塵


不作空王子甘為贗道人辭家剃鬚髮娶婦著冠巾賈本牛羊質湯休蟣蝨臣明珠不自惜一旦棄灰塵


少為學劍客長比屠龍人不知力不足強著大頭巾朝是華胥士暮是槐國臣更有桼園夢總之乃客塵


今日巖前坐坐久煙雲收一道清谿冷千尋碧嶂頭白雲朝影靜明月夜光浮身上無塵垢心中那更憂


內外了無物乾坤俱不收草衣復草履山腳又山頭地暖白雲起池寒紅葉浮有身必敗壞敗壞亦何憂


山前雲勢散山後雨初收瀑水漲山腳急流浸石頭落藻魚爭赴枯柴蟻抱浮隨他陰晴變道者實忘憂


千雲萬水閒中有一閒士白日遊青山夜歸巖下睡倏爾過春秋寂然無塵累快哉何所依靜若秋江水


由來隱淪客自號清虛士春暖且閒行月明多不睡身從物外樂事絕豪端累坐石看雲山餐松飲谿水


五色起林端乃見高隱士無事可干懷倦來便打睡百年破衲衣俗物無能累此外何所求更有山與水


高高峰頂上四顧極無邊獨坐無人知孤月照寒泉泉中且無月月自在青天吟此一曲歌歌中不是禪


吾家在何許乃在白雲邊上有數株松下有一曲泉最好明月夜方當素秋天鳴蟲與落葉共說無生禪


儂有一座屋無裏又無邊常有好眷屬又有好香泉四楹對白日六窗廠青天萬象恒圍繞惟談上乘禪


縱你居犀角饒君帶虎睛桃枝折作醫蒜殼取為瓔暖腹茱萸酒空心枸杞羹終歸不免死浪自覓長生


用酒為肝膽將財作眼睛頭風添艾炷腋氣帶香瓔坐客千金膳家人七寶羹惟言無後世只要樂今生


學者莫詭心更要豁雙睛皎潔秋天月琳琅項臂瓔寒燒枯松火飯飽香菜羹慎勿問來果只此樂平生


世有多事人廣學諸知見不識本真性與道轉縣違若能明實相豈用陳虛願一念了自心開佛之知見


我有一面鏡照之無不見中虛忘彼此外物齊近遠老幼各隨形妍媸皆滿願夜深掛高堂更是何人見


道原不用修貴在斷知見彈指入無生無生無近遠成佛在一生不是我所願知見即無知無見無非見


董郎年少時出入帝京裏衫作嫩鵝黃容儀畫相似常騎白雪馬拂拂紅塵起觀者滿路傍箇是誰家子


有一好郎君常居闤闠裏論花花弗如比雪雪難似白月當天耀清風匝地起惟聞古者言不識誰家子


青春白面郎坐在銀鞍裏疑是地行仙卻與人相似忽然過柳堤匝匝香風起不知一朝斃化作髑髏子


丈夫莫守困無錢須經紀養得一牸牛生得五犢子犢子又生兒積數無窮已寄語陶朱公富與君相似


人心剎那間生滅不可紀歷劫受輪回無明為種子貪財殊未歇長惡何由己若欲識其源如身影相似


我有涅槃樂延促兩無紀不為生死欺己見心王子榮辱弗干懷清涼常在已倘形是與非與汝不相似


夕易下西山草木光曄曄復有朦朧處松蘿相連接此中多伏虎見我奮迅鬣手中無寸刃爭不懼懾懾


富家造生墳樓觀何暐曄疊石作高牆通川與渠接多栽花數本賸種松七鬣葬不逾三年廢蕩令人懾


平旦望東林遙遙山光曄雲淡樹枝交峰高天氣接豺虎在險崖欲行便奮鬣爾汝兩無心相逢無驚懾


他賢君即受不賢君莫與君賢他見容不賢他亦拒憐善矜不能仁徒方得所勸逐子張言拋卻卜商語


安危本自致禍福非他與小輩數相親忠言多見拒三尊不自歸六極先為所勸作有義事勿談無義語


一錢不欲取一絲不欲與坦坦住山翁行之誰能拒問渠何國土渠道我無所若是沒量人斯乃可共語


寒山有裸蟲身白而頭黑手把兩卷書一道將一德住不安釜灶行不齎衣裓常持智慧劍擬破煩惱賊


欲待黃河清難教白髮黑勞生如掣電努力在修德煮菜塞饑瘡織麻縫破裓心王寂不動降盡持刀賊


滿口似石蜜轉臉如漆黑非疏必成疏有德乃無德心兒不肯休強要行衣裓驀喚不回頭可憐者箇賊


可貴天然物獨立無伴侶覓他不可見出入無門尸促之在方寸延之一切處你若不信受相逢不相遇


青山與白雲可作高人侶風月兩無心時時到窗戶幾多塵外客未識幽深處自古優曇花無緣不能遇


不重諸聖師不與萬法侶寂寂坐巖廊時時嬾出戶既在白雲鄉又在幽深處覓渠不可得與汝暗相遇


大海水無邊魚龍萬萬千遞互相食噉冗冗癡肉團為心不了絕妄想起如煙性月澄澄朗廓爾照無邊


佛滅幾經年如今倏二千誰明乾屎橛總似爛泥團說法人成市當易口吐煙身登師子座心在野狐邊


佛經流兩土微言被大千一物如明月不在赤肉團隨緣來市井講法到人煙安知無師智密卻在汝邊


生前太愚癡不為今日悟今日如許貧總是前生做今生又不修來生還如故兩岸各無船渺渺應難渡


迷是悟中迷悟是迷中悟迷悟非兩塗皆由一心做心源常湛寂從本無住故無住亦不立生死海乃渡


昔人不曾迷今人不曾悟如人手捏拳此拳本人做拳手不離臂分明虛妄故回光苦海乾彈指愛河渡


自有慳惜人我非慳惜輩衣單為舞穿酒盡緣歌醉常取一腹飽莫令兩腳儽蓬蒿鑽髑髏此日君應悔


凡曰剃髮人後先非一輩資財逐日貪酒肉從頭醉遍造僧中惡無疑地下儽如來有方便教汝勤懺悔


世上有多途賢愚非一輩開慧達三明著癡長日醉生不修天福死受黑屋儽善惡兩莫思是名真懺悔


我行經古墳淚盡嗟存沒塚破壓黃腸棺穿露白骨欹斜有瓮瓶掁撥無簪笏風至攬其中灰塵亂


天地會有終人生要當沒無因駐少年未免成枯骨卜地置墳塋全身葬袍笏焉知數世後耕者翻泥


天地非勞人有生自出沒豐草薶青塚朽壤覆白骨臭囊化草苔朱棺掩袍笏瞚眼已滄桑今古生塵


俗薄真成薄人心箇不同殷翁笑柳老柳老笑殷翁何故兩相笑俱行譣詖中裝車競嵽嵲翻載各瀧涷


來往無量劫受身安得同昨朝為稚子今旦作衰翁不出因果內常淪生死中未能超彼岸爭奈腳瀧涷


本原才一動翻然生異同方是黃口兒轉眼白頭翁棄骨荊蓁下啼魂草莽中焉知松柏裏秋春惛暴涷


教汝數般事思賢知我賢極貧忍賣屋纔富須買田空腹不得走枕頭須莫眠此言期共見掛在日東邊


有箇安樂法傳從諸聖賢但能依佛訓何用置民田饑至托缽食困來伸腳眠思豪念不起受用福無邊


規模如古德行己乃先賢守拙肥性地施仁廓福田既伍蒼巖石閒來松下眠無得亦無失何有住二邊


昔時可可貧今日最貧凍作事不諧和觸途成倥傯行泥屢腳屈坐社頻腹痛失卻斑貓兒老鼠圍飯瓮


貧士養其親所憂饑與凍富人多酒肉賓客常倥傯富人安足誇貧士誠可痛所喜老瓦盆勝他金酒瓮


寬裕錦添花貧兒體饑凍履地均為人如何有倥傯五夜自忖量失聲悽轉痛不是別人為老鼠落糟瓮


余家有一窟窟中無一物淨潔空堂堂光華明日日蔬食養微軀布裘遮幻質任你千聖現我有天真佛


無明煩惱窟中有最靈物含攝太虛空光明如皎日不隨生死淪何凝泡幻質往往錯安名非心亦非佛


破碎袋子裏拖來無一物如鳥飛空下似雲開見日歷盡涅槃城方棄苦幻質與伊安箇頭呼之名曰佛


可惜百年屋左倒右復傾牆壁分散盡木植亂差橫磚瓦片片落朽爛不堪停任風吹驀塌再豎卒難成


井上一株木藤纏枝已傾上有二鼠侵下有四蛇橫牛怒來觸之勢危難久停是身大患本道亦因他成


一住百餘載煮茶待月傾春雲隨往復藤杖任縱橫意已如堅石水流任留停世上只如此好事莫求成


笑我田舍兒頭頰底縶溼巾子未曾高腰帶長時急非是不及時無錢趁不及一日有錢財浮圖頂上立


登山頂不露入海腳不溼虛空量不大閃電光不急利劍斬不斷俊鷂趁不及一句絕思量石從空裏立


可笑射利兒曉行身首溼撞遇謝三郎卻道秋稅急欲去不得去撫膺悔莫及為寄兩行書切忌縣前立


從生不往來至死無仁義言既有枝葉心懷便譣詖若其開小道緣此生大偽詐說造雲梯削之成棘刺


如來所說法尚有不了義外道豈無書其言多譣詖太虛絕眹跡真性離雕偽灑埽菩提場拔除煩惱刺


自有佛法來惟說第一義智慧不能該況復容阿詖弘道在真人不然事事偽昨見雲水來相逢便如刺


一瓦鑄金成一瓶埏泥出二瓶任君看那箇瓶牢實欲知瓶有二須知業非一將此驗生因修行在今日


把鏡照自身自身從鏡出若離鏡即背若認身非實此鏡與此身不異復不一貪玩掌上珠蹉過天邊日


一月印澂潭明明無入出潭深水自清月淨光真實若契真如理潭月本是一你若不知此唐喪此天日


摧殘荒草廬其中煙火蔚借問群小兒生來凡幾日門外有三車迎之不肯出飽食腹膨脝箇是癡頑物


山川險谷閒藥草常豐蔚潤之以甘雨曝之以烈日根莖初不同花果亦異出誰知有用材本是無情物


雲窩即我廬充饑多莪蔚春看二月花晴曝三冬日新筍隔籬抽老梅鬥雪出寥寥萬象中誰人知此物


說食終不飽說衣不免寒飽喫須是飯著衣方免寒不解審思量只道求佛難回心即是佛莫向外頭看


熱則普天熱寒則普天寒欲免寒與熱何異熱與寒不信作佛易翻成行路難自家真面孔直待畫來看


寒時渠不熱熱時渠不寒須知寒裏熱本是熱裏寒寒熱俱不到是非除不難自性天真佛惺時如是看


不見朝垂露日爍自消除人身亦如此閻浮是寄居慎莫因循過且令三毒袪菩提即煩惱盡令無有餘


物換人皆老星移歲又除閻浮界上客閃電影中居一念從今悟群昏自此祛了知心地藏無欠亦無餘


忽見秋林葉蕭蕭落玉除松鶴巢天際白鹿旁幽居清風吹自遠煩暑可能祛應知山中樂此外必無餘


死生元有命富貴本由天此是古人語吾今非謬傳聰明好短命癡騃卻長年鈍物豐財寶惺惺漢無錢


休學外道法莫貪長壽天如同地獄住此是佛經傳頓悟無生理方為不死年若論因與果來往似翻錢


既有黑暗女亦有功德天有智俱不取此事為君傳不能通此理徒勞長歲年我自來山中不用俗交錢


國以人為本猶如樹因地地厚樹扶疏地薄樹憔悴不得露其根枝枯子先墜決陂以取魚是求一期利


為王贍部洲多住歡喜地善報得富樂生民免憔悴法輪轉其中佛力無所墜若比三洲人此方根獨利


報汝平生言凡事在得地貲厚有餘錢兒女無憔悴大道在我身何處有升墜世出世如此可謂獲大利


白鶴銜苦花千里作一息欲往蓬萊山將此充糧食未達毛摧落離群心慘惻卻歸舊來巢妻子不相識


十年不相見彼此無消息待雁雁不來釣魚魚不食天長關塞遠行立空悽惻縱有一封書何由寄親識


貴賤兩箇字死生一消息何用貪香美更求肥甘食名利動樞機別離生愴惻一朝問君心卻道不能識


昔日經行處今復七十年故人無往來薶在古塚間余今頭已白猶守片雲山為報後來者何不讀古言


天上一晝夜人間五百年非生非死法不有不無間血比大海水骨如毘富山從今休歇去只者是誰言


顏止三十二彭乃八百年黃泉薶老少孤塚豐草問墮淚碣橫斜又見壑成山人生真大夢教我如何言


我見利智人觀著便知意不假尋文字直入如來地心不逐諸緣意根不妄起心意不生時內外無餘事


睡時喚作夢覺即呼為意日夜不得閒皆曰自心地心地本空寂妄緣從何起譬如已破瓶無復作瓶事


虎狼貪在肉作威常信意麒麟仁在草行時常視地貪仁雖不同皆由業力起若是方外人亦不取二事


本志慕道倫道倫常獲親時逢社源客每接話禪賓談玄月明夜探理日臨晨萬機俱泯跡方識本來人


有識乃同倫無情亦我親煙霞方外侶風月坐中賓影散蒲萄夕香吹菡萏晨談玄常浩浩聽者未逢人


物情本同倫不分疏與親青松為道友古柏乃嘉賓明月來良夜清風起吉晨可笑此樂處何曾見一人


世事何悠悠貪生未肯休研盡大地石何時得歇頭四時凋變易八節急如流為報火宅主露地騎白牛


世事一何悠星星放下休枯樁臨倒日惡貫結交頭有識成三界無貪涸四流歸來滿天月不復見人牛


世事悶悠悠欲休不得休花開三月尾雪下九冬頭上士好山水不與我同流台山有遺跡卻言此是牛


自從出家後漸得養生趣伸縮四肢全勤聽六根具褐衣隨春秋糲飯供朝暮今日懇懇修願與佛相遇


胡為起一念不覺墮六趣若了心體空方知法身具靈山非遠近曠劫真旦暮生死甚疲勞今朝忽然遇


遊觀不二園此中多少趣水鳥念佛僧埽花敷坐具蟪蛄與蜉蝣生死如旦暮出得煩惱林大道得相遇


可嘆浮生人悠悠何日了朝朝無閒時年年不覺老總為求衣食令心生煩惱擾擾百千年去來三惡道


法界露堂堂心王明了了本來無聖凡安得有生老慎勿起貪瞋從此添熱惱還栽地獄業未出修羅道


觸物但無心誰問了不了觸境不生情恬靜如禪老不分親與疏何處得煩惱成佛彈指頃即登無上道


二儀既開闢人乃居其中迷汝即吐霧醒汝即吹風惜汝即富貴奪汝即貧窮碌碌群漢子萬事由天公


有一如意寶秘在形山中溼煖歸水火堅動還地風推尋不可得受用了無窮俗物都蹉過喚他作天公


還顧天地間物物處其中草木同一雨生殺同一風如何有榮枯人亦有富窮茫茫幾劫來此事大不公


傳語諸公子聽說石齊奴僮僕八百人水碓三十區舍下養魚鳥樓上吹笙竽伸頭臨白刃癡心為緣珠


人間好男子總與婦為奴色膽充三界貪心滿八區高堂堆蜀錦密座促齊竽死去埋荒塚猶含口內珠


寧作貧家子莫為富屋奴排遣無暇日朝夕勞區區剛才罷趙舞又叫弄齊竽五夜畫堂冷暗裏墮淚珠


出身既擾擾世事非一狀未能捨流俗所以相追訪昨弔徐五死今送劉三葬日日不得閒為此心悽愴


死者何所歸誰能問其狀子孫亦流落閭里難再訪箇箇嫌宅基人人罪薶葬良由德不修使我心悽愴


死去骨當朽無庸作行狀空辭雖在冊知交無相訪卜地喜牛眠治喪擇日葬未達循環理吾心為汝愴


世有一般人不惡又不善不識主人翁隨客處處轉因循過時光渾是癡肉臠雖有一靈臺如同客作漢


一等雛道人形模恰似善將心逐境流作事隨情轉每日縱無明貪桮打大臠如何喚作僧正是癡狂漢


我見者般人平生無一善情同急流水心如風輪轉笑面殺人刀肥腸足大臠我輩向上流莫學此庸漢


是我有錢日恒為汝貸將汝今既飽煖見我不分張須憶汝欲得似我今承望有無更代事勸汝熟思量


白衣施僧物今日返持將官吏加箠楚誅求蝟毛張買田固不廉流血非所望先帝特蠲役聖恩何可量


至道無人慮美玉人所將肥甘豈不足玳筵復為張倏忽是死別知交徒相望變幻終難料此時空思量


人以身為本本以心為柄本在心莫邪心邪喪本命未能免此殃何言嬾照鏡不念金剛經卻令菩薩病


挽弓挽其絃執斧執其柄斷欲斷其心拼死拼其命佛是大醫王法為圓滿鏡一照爍群昏一丸消萬病


高縣太古月斫去造化柄無端發微笑乃能續慧命赤手洗佛日青銅磨圓鏡良哉法王子快說眾生病


五嶽俱成粉須彌一寸山大海一滴水吸入其心田生長菩提子遍盍天中天語汝慕道者慎莫繞十纏


西南上峨頂東北至臺山菩薩所住處眾生良福田福田遍大地住處同一天智慧即菩薩愚癡自縈纏


行惠流如水施仁高若山智仁君子地貪吝小人田人各懷其志不知命在天至人無不可何處有牽纏


無衣自訪覓莫共狐謀裘無食自採取莫共羊謀羞借皮兼借肉懷歎復懷愁皆緣義所失衣食常不周


光武萬乘主子陵一羊裘寧知堯舜讓未掩巢由羞社稷從爾好簞瓢非我愁夷齊竟餓死天下亦宗周


住山無他事夏葛冬必裘充缽得橡芋全無近人羞飽食長行樂了無平生愁天地無大過吾生事乃周


我見黃河水凡經幾度清水流如急箭人世若浮萍癡屬根本業無明煩惱坑輪迴幾許劫只為造迷盲


不假摩尼力何由濁水清心如難死草境似易生萍菩薩愚癡障聲聞解脫坑凡夫著聲色歷劫受聾盲


爾貪城郭美吾愛山水清所好既不同日日如流萍茫茫大塊內何時越火坑真道常不遠爭奈值木盲


常聞釋迦佛先受然燈記然燈與釋迦只論前後智前後體非殊異中無有異一佛一切佛心是如來地


生死若循環此中無可記誰論得與失謾說愚兼智諸佛本圓常眾生非變異同登甘露門一種真金地


身毒有密旨無人曾牢記我作如來使誘明自然智不轉清淨輪烏能息同異廣潤般若田耕翻法雲地


客歎寒山子君詩無道理吾觀乎古人貧賤不為恥應之笑此言談何疏闊矣願君似今日錢是急事爾


仰則觀天文俯則察地理無一事不知不知便為恥身從何處來昧者真疏矣向外馳求人虛生浪死爾


滿口誇秦漢究竟無明理不為智者嗤便為流俗恥古道今不然用之亦鄙矣烏呼此輩人空作虛頭爾


一人好頭肚六藝盡皆通南見趁向北西見趁向東長漂如泛萍不息似飛蓬問是何等色姓貧名曰空


獼猴一舍住窈窕六窗通不限內與外無妨西復東貪來心似火老去鬢如蓬善惡俱無礙皆由本性空


家有六箇賊出沒弄神通頫仰在上下左右復西東饕餮終無厭馳求似轉蓬心王忽捉得巢穴頓然空


富兒多鞅掌觸事難秖承倉米已赫赤不貸人斗升轉懷鉤距意買絹先揀綾若至臨終日弔客有蒼蠅


人心常不足此事古相承富欲身千歲官貪日九升黃泉葬白骨粉字寫紅綾酒肉陳高座徒悲一聚蠅


世事如棋局癡人苦相承富雖冠一世焉能免沈升局破人何在銘旌空寫綾但看靈床上相弔有蒼蠅


柳郎八十二藍嫂一十八夫妻共百年相憐情狡猾弄璋字烏擲瓦名婠妠屢見枯楊荑常遭青女殺


天下不如意恒十居七八我此閻浮洲地頑人性猾只欺瘦伶俜偏愛肥婠妠積惡無所逃終是惡合殺


連娘九箇子此兒生第八操家能作事有時生奸猾無厭愛妖嬌恣情買姶妠冥使忽然來一一盡抹殺


可笑五陰窟四蛇同苦居黑暗無明燭三毒遞相驅伴儅六箇賊劫掠法財珠斬卻魔軍輩安泰湛如酥


古今無二道魔佛亦同居住相遭魔罥觀空被佛驅水中偏得火衣內不留珠酪本全拋卻誰來問熟酥


天地一舍宅善不善同居善勝惡無處惡勝善被驅善惡兩無住清淨明月珠此是醍醐味何常是生酥


世有一等流悠悠似木頭出語無知解云我百不憂問道道不會問佛佛不求仔細推尋著茫然一場愁


教君放下著不肯暫回頭只道身長在那知死可憂自今須猛省從此莫貪求好箇天真佛逍遙有甚愁


群聚笑不已說佛兩搖頭偶然違調適一家盡著憂東行問龜卜西來向醫求得藥更增害寧免別離愁


箇是誰家子為人大被憎癡心常憤憤肉眼醉瞢瞢見佛不禮佛逢僧不施僧唯知打大臠除此百無能


不失沙門樣何妨俗子憎狼心徒狠狠狗眼任瞢瞢一缽檀家飯孤雲野鶴僧只談心地法堪繼嶺南能


冰雪如可操馮他魔子憎山光常寂寂淨眼非瞢瞢坦腹霞中客挂瓢世外僧一身輕似葉何用較才能


鹿生深林中飲水而食草伸腳樹下眠可憐無煩惱繫之在華堂餚膳極肥好終日不肯嘗形容轉枯槁


饑餐嶺上松困藉巖前草動即行數步靜時無一惱自從削髮來便愛居山好大抵出家人灰寒而水槁


大端出家人行不傷生草恭敬未常歡行謗亦不惱順逆總現前從容只道好毫髮不干懷免得顏枯槁


自古諸哲人不見有長存生而還復死盡變作灰塵積骨如毗富別淚成海津唯有空名在豈免生死輪


百二十年人渾無一箇存白頭都入土滄海竟揚塵有酒且飲溼無錢空嚥津煎膠粘日去未解截風輪


眼看舊時人百中一不存庭樹成荊棘骨肉盡委塵凄凄蒿里下寂寂隔關津生前不休息死亦不停輪


我見世間人生而還復死昨朝猶二八壯氣胸襟士如今七十過力困形憔悴恰似春日花朝開夜落爾


自古到如今何人獨不死燒香誦道經願學長生士宿骨非神仙塵容轉憔悴飄蓬八十秋彈指須臾爾


一生復一生一死復一死今生好善為後世作名士忽地錯念頭焉知不憔悴打向業鏡過毫髮可饒爾


自古多少聖叮嚀教自信人根性不等高下有利鈍真佛不肯認置力枉受困不知清淨心便是法王印


大家訓奴僕奴僕不肯信得利轉聰明失利恒遲鈍奴僕為利死大家因財困思量有限身總被無常印


古聖有遺訓何為君不信一等平常心何為分利鈍好箇休糧方何為衣食困脫去愚與智森羅入海印


可畏三界輪念念未曾息纔始似出頭又卻遭沉溺假使非非想盍緣多福力爭似識真源一得即永得


哀哉三界苦可以一念息大旱渠不焦大浸渠不溺日月借輝光天人荷恩力真源竟何在無得無不得


可歎輪回業昏旦無停息借問誰所為卻是自投溺眾生大劫來皆為此業力修證得超越安樂當下得


可畏輪回苦往復似翻塵蟻巡環未息六道亂紛紛改頭換面孔不離舊時人速了黑暗獄無令心性昏


眾生不了悟曠劫徇根塵自性常空寂由來絕糾紛人生貪食獸獸死卻為人人獸更相食妨他業鏡昏


茫茫三界苦碌碌逐客塵內裏黑如桼外邊亂紛紛迷時人作畜悟了畜為人非迷亦非悟如虛空朝昏


襤縷關前業莫訶今日身若言由冢宅箇是極癡人到頭君作鬼豈令男女貧皎然易解事作麼無精神


利益眾生事莊嚴百福身修成現在業報得未來人第一哀憐苦偏多賑濟貧非惟他受樂亦足自怡神


我有金剛體乃是堅密身了知無一事累他本來人不為陶朱富不困原憲貧所以免勞碌日日得清神


余鄉有一宅其宅無正主地生一寸草水垂一滴露火燒六箇賊風吹黑雲雨仔細尋本人布裏真珠爾


來從無量劫畢竟誰為主緣水與青山分明全體露只將這箇法普施滂沱雨聞者心花開塵塵剎剎爾


者片閒田地千年八百主被他換眼珠真如草頭露返手才為雲覆手便為雨展轉無一得依舊空空爾


寒山出此語此語無人信蜜甜足人嘗黃蘗苦難吞順情生喜悅逆意多嗔恨但看木傀儡弄了一場困


諸佛成菩提始從一念信未曾有一物不被無常吞無常吞不得閻老不敢恨更擬問如何但言今日困


大道夫如何多君乃宜信一念萬年去諸佛也可吞不惟天人喜亦免閻老恨設若更踟躕勞勞徒自困


有箇王秀才笑我詩多失云不識蜂腰仍不會鶴膝平側不解壓凡言取次出我笑你作詩如盲徒詠日


我和寒山詩有得復有失覓句行掉頭揮毫坐搖膝依他聲律轉自我胸襟出法法皆現前當空一輪日


自讀三老詩玅理永不失乃得自己心方床常蟠膝坐在如來藏任我頻拈出放去又收來中天縣果日


三五癡後生作事不真實未讀十卷書強把雌黃筆將他儒行篇喚作盜賊律脫體似蟬蟲咬破他書帙


凡作史書者篇篇論事實摧邪立忠正萬古一寸筆孔子修春秋蕭何制漢律後賢多避禍權勢諛滿帙


古聖有至論貴真還貴實不可學修文莫教弄刀筆妨意恐違心和音先審律信知達道人豈肯留書帙


眾生不可說何意許顛邪面上兩惡鳥心中三毒蛇是渠作障礙使你事煩拏高舉手彈指南無佛陀邪


無心邪即正有念正成邪識似缾中雀身如篋內蛇了然知幻夢從此息紛拏盡斬為三段當湯按莫邪


因邪打歸正打正勿隨邪一從得此地能殺六慾蛇夢中持一劍覺後劍誰拏我愛天竺國不二屬毘邪


養子不經師不及都亭鼠何曾見好人豈聞長者語為染在薰蕕應須擇朋侶五月販鮮魚莫教人笑汝


正念快貓兒邪心饑老鼠縱鼠不養貓斯人難與語併將貓鼠逐善惡俱無侶汝即是如來如來即是汝


歎此蒿下鳩笑彼飲河鼠不知兩眾生同遊此嵒齬鵬飛既不能鶴立又難侶汝若聽我言心空莫著汝


時人見寒山各謂是風顛貌不起人目身唯布裘纏我語他不會他語我不言為報往來者可來向寒山


聚財能作祟貪酒遂成顛為女將身縛如蠶被繭纏轉添三毒盛翻怪六親言未死常遭病魂靈在泰山


高峰嶮無路惟我到峰顛萬象自妍醜松直被藤纏聾婆解聽曲啞郎亦可言若是能知此好來住寒山


勸你休去來莫惱他閻老失腳入三途粉骨遭千擣長為地獄人永隔今生道勉你信余言識取衣中寶


方哀西舍兒又哭東鄰老去矣喚不回怒焉心似擣前時畫棟宅今日青松道客養千金軀臨化消其寶


村村田舍翁啾啾市井老勞擾住堪忍內心如物擣祭社報有年豐收贊有道未識衣珠奇只看他人寶


世間一等流誠堪與人笑出家弊己身誑俗將為道雖著離塵衣衣中多養蚤不如歸去來識取心王好


下士聞我說堂堂拍手笑老聃曾有言不笑不為道頑若水浸石忙如火烘蚤歸依佛法僧始信吾家好


吾有一橛禪勸汝勿冷笑明得大好山可入寒巖道視此深林虎恰似灰裏蚤但直心不殺自然事事好


我住在村鄉無爺亦無孃無名無姓第人喚作張王並無人教我貧賤也尋常自憐心的實堅固等金剛


虛空一大宅般若所生孃身是神通藏心為自在王千般歸有壞一悟出無常對鏡逢緣處惟柔可勝剛


一入無為社得見本爺孃善言喻慰我行慈是心王萬物各有適誰常誰不常打開無盡藏始知柔與剛


為人常喫用愛意須慳惜老去不自由漸被他催斥送向荒山頭一生願虛擿亡羊罷補牢失意終無極


孝子人所嗟逆兒天不惜妻孥受愛憐父母造訶斥簷水高下流機梭往來擿汝兒如汝為何以報罔極


上流天人仰下流無可惜前行後指訶暗裏鬼亦斥似葉病秋霜如潭石投擿凄凄閉冥途往來苦焉極


寄語食肉漢食時無逗遛今生過去種未來今日修只取今日美不畏來生憂老鼠入飯瓮雖飽難出頭


我有一間屋住來成逗遛方當未壞時且可隨緣修椽梠既差脫崩摧何足憂同袍儻見念相送荒山頭


吾有一清機用時不逗遛逢人即不吝苦口叫伊修為善人長樂積業轉多憂誰知生公說怪石也點頭


我在村中住眾推無比方昨日到城下仍被狗形相或嫌褲太窄或說衫少長撐卻鷂子眼雀兒舞堂堂


各有隨身影驅馳走四方幾回閒辯譿何處細端相遠近燈肥瘦高低月短長不知圓寂夜誰在涅槃堂


志在幽深處不必愛下方安危兩無束形骸沒四相念靜無延促心生有短長若能絕向背皎月在茆堂


如許多寶貝海中乘壞舸前頭失卻桅後面又無舵宛轉任風吹高低隨浪簸如何得到岸努力莫端坐


君乘日本船我泛高麗舸風順且揚帆浪麤宜正舵蛟龍任出沒晝夜從掀簸一日至寶洲開懷促席坐


將錢買蜀錦南上尋吳舸明日到蘇杭風高連催舵錢塘濤浪險出沒狂飄簸四大忽拋棄冥歸黑暗坐


男兒大丈夫作事莫莽鹵勁挺鐵石心直取菩提路邪路不用行行之枉辛苦不要求佛果識取心王主


學道要分明勸君休莽鹵譬如適萬里復得還鄉路一旦造其居全拋跋涉苦升堂見本尊箇是家中主


世有一般人作事多莽鹵不肯行大門專要走小路穿鑿弄虛頭臨死始見苦不信無為公原是本來主


嗊嗊買魚肉擔歸餧妻子何須殺他命將來活汝已此非天堂緣純是地獄滓徐六語破堆始知沒道理


買肉又買魚養妻兼養子脂膏在他身罪過歸自己可惜七尺漢竟成一團滓死後入地獄生前昧天理


殺羊復宰豬傷殘到雞子殺伊痛難言充腸片刻已哀哉此輩流乃貪此穢滓泥犁與梵世定不爽報理


六極常嬰困九維徒自論有才遺草澤無藝閉蓬門日上巖猶暗煙消谷尚昏其中長者子箇箇總無褌


何由傾我意不得與君論一悟天真佛長拋火宅門風霜令鬢改利欲使心昏頗憶先生傳危哉蝨處褌


雲生千巖裏獨坐與誰論健來步古徑倦去入巖門心清聞谷響月皎洗重昏不似玉泉子長年著一褌


城北仲翁翁渠家多酒肉仲翁婦死時弔客滿堂屋仲翁自身亡能無一人哭喫他桮臠者何太冷心腹


錢氏有勢時路人如骨肉一朝逢破敗百鬼瞰其屋弟死兄不葬夫亡婦不哭皆由積惡深餘禍延遺腹


五陵浪蕩子日日噇酒肉終夜宿娼家陳年不落屋忽然死路傍凄凄有誰哭舊女得新夫何曾痛心腹


人生一百年佛說十二部慈悲如野鹿瞋怒似家狗家狗趕不去野鹿常好走欲伏獼猴心須聽獅子吼


人間一念惡便屬閻羅部兩手無寸刃何以制鐵狗火逼寒風吹顛狂四邊走號呼痛切時箇是誰音吼


啾啾雜三界往來遊四部得時上國賓失路喪家狗上士貴山林下愚徒奔走不能辨是非狐假師兒吼


養女畏太多已生須訓誘捺頭遣小心鞭背令緘口未解乘機杼那堪事箕帚張婆語驢駒汝大不知母


人間五逆子善語難勸誘但苦爺孃心偏甜妻子口東鄰破糞箕西舍生苕帚不及鸚鵡兒能供盲父母


世上癡兒女語默難勸誘才為說三心笑破一張口狼藉古人書守著敝苕帚何不背無明見汝親父母


我見百十狗箇箇毛鬇鬡臥者樂自臥行者樂自行投之一塊骨相與啀喍爭良由為骨少狗多分不平


貪夫計斗粟怒髮上鬇鬡志士心四海惟憂道不行鴟梟嚇腐鼠返恐鵷雛爭欲識曠蕩懷悠然如水平


至人居巢穴鬚髮常鬇鬡得意安林下無心入郭行仁騶不踐草德鳥豈相爭常觀萬物化海嶽似掌平


豬喫死人肉人喫死豬腸豬不嫌人臭人返道豬香豬死拋水內人死掘地藏彼此莫相喫蓮花生沸湯


寧食自己肉莫攪他人腸止殺可延壽改過勝燒香人欲殺豬時豬走無處藏死後墮地獄身先投鑊湯


勿貪旨酒味酒味腐人腸束腰三皮篾晏坐一爐香真性在雲崛妄心何處藏放出金剛燄無乃竭鑊湯


世有一等愚茫茫恰似驢還解人言語貪婬狀若豬險歌難可測實語卻成虛誰能共伊語令教莫此居


眾生色所愚喚作墜車驢三業不清淨還同碾屎豬從來神識暗返謂佛言虛地獄方將入天堂未肯居


既生顛倒見所以作馬驢倘行一些善便似遼海豬此名阿練若口開亦掠虛他日閻羅責此房不再居


蹭蹬諸貧士饑寒成至極閒居好作詩札札用心力賤人言孰采勸君休歎息題安餬餅上乞狗也不喫


今時學道人未困先疲極無量劫修行皆出勇猛力中心自勉強前進勿休息初種皤桃枝果熟乃可喫


嗟爾四眾流茫茫焉有極不知累生苦卻謂承渠力愚者順此惑達者常歎息至人去不返殘羹教誰喫


貧驢欠一尺富狗剩三寸若分富不平中半貧與困始取驢飽足卻令狗饑頓為汝熟思量令我也愁悶


世間貴與賤相去不能寸貴者隨心成賤者作事困外物安可必前生預排頓不如兩置之肚裏無憂悶


成敗自有數焉可勞方寸笑彼扣牛歌急如負鹽困名位未致身此身已委頓五夜細思量使人心中悶


赫赫誰壚肆其酒甚濃厚可憐高幡幟極目平升斗何意訝不售其家多猛狗童子若來沽狗咬便是走


為人不愛錢生計何由厚若學貪汙輩黃金堆到斗身雖著衣服行不如豬狗一似瞎獼猴隨他驢隊走


身前不為善身後何福厚皮囊忽然棄金珠徒盈斗可惜愛網牽一生如獵狗安知無所用冥然空裏走


我見一癡漢仍居三兩婦養得八九兒總是隨宜手丁戶是新差資財非舊有黃蘗作驢鞦始知苦在後


苦哉摩訶羅破戒私置婦官納田地租家充弓努手死生無人替財物為他有業鏡在面前尾巴插背後


一為富家妾一作貧兒婦富妾一身閒貧婦勞身手富乃誇現成貧亦嗟無有貧富均為幻無乃只先後


買肉血聒聒買魚跳鱍鱍君身招罪累妻子成快活捷死渠家去他人誰敢遏一朝如破床兩箇當頭脫


提籃買魚蝦只揀鮮鱍鱍拋放池水間十可八九活斫肉血淋漓揮刀難止遏殺生養己命冤報何時脫


豬肉買大臠做膾魚鱍鱍父母閉中堂妻兒共快活三盞兩盞酒貪性不能遏伊自不回光惡緣爭教脫


憐底眾生病餐嘗略不厭蒸豚搵蒜醬炙鴨點椒鹽去骨鮮魚鱠兼皮熟肉臉不知他命苦只取自家甜


持齋猶不足茹素太無厭就筍煨糠火生蔥拌食鹽麵同魚作臠麩借肉為臉妄想沈生死都因為口甜


酒海常耽著肉山苦不厭饌嫌魚有刺舞怪女無鹽往往恣情識時時弄笑臉不疑甘草苦未信黃連甜


我見謾人漢如籃盛水走一氣將歸家籃裏何曾有我見被人謾一似園中韭日日被人傷天生還自有


將瓶貯虛空繞四天下走貯處空不少瀉時空不有神識空一如妄想著於韭出釜而入腸到頭何所有


手裏持刀筆朝朝隨人走不知自羞辱刀筆榮何有未若食苦菜亦不貪園韭中心坦坦平一翳終無有


寄語諸仁者復以何為懷達道見自性自性即如來天真元具足修證轉差回棄本卻逐末只守一場獃


方寸心難搆平常道在懷終然無比況勸你莫將來往往昏如醉區區喚不回都忘許大事真箇是癡獃


大道沒漸次物象豈干懷衷既無能牽外從何所來心心不學佛到頭空自回不能祛此惑阿獃真阿獃


人生在塵蒙恰如盆中蟲終日行遶遶不離其盆中神仙不可比煩惱計無窮歲月如流水須臾作老翁


面白髮蒙蒙分明一裸蟲不為鳥獸行常在人天中性淨豁然悟輪回從此窮鏟除地獄業推倒閻羅翁


生來心蒙昧啾唧如蚊蟲鹿鹿虛度日著著落貪中只待喪軀日方悔禪未窮識神從此墜誰管富家翁


下愚讀我詩不解卻嗤誚中庸讀我詩思量云甚要上賢讀我詩把著滿面笑楊修見幼婦一覽便知玅


我詩非俗語俗子徒嘲誚既不說利名又不干權要得句有誰知臨風恒自笑可喜復可愕無玄亦無玅


我詩無典則寫出人便誚上士乃思惟契理在玄要下愚卻迷理搖頭撫掌笑所以有斯愚不為指微玅


五言五百篇七字七十九三字二十一都來六百首一例書巖石自誇云好手若能會我詩真是如來母


張公問李老郭五答鄭九識滅生死離四人皆肯首善才但合掌玅德遙伸手歷劫始相逢奇哉諸佛母


人擬尋聖跡十有七八九問樵樵不知且自橫搖首惟有蒼色猿當年曾攜手要契意外意無為乃父母


吾心似秋月碧潭清皎潔無物堪比倫教我如何說


莫比心如月秋霜亦非潔諸來參學人試聽虛空說


我有徑寸珠瑩然生皎潔弄此絕無比懶得向人說


碧澗泉水清寒山月華白默知神自明觀空境逾寂


眼將山共青心與月俱白魚戲水自閒鳥鳴林轉寂


千峰送夕照一水忽生白花氣紛紛寒教誰沈空寂


瞋是心中火能燒功德林欲行菩薩道忍辱護真心


遊戲虛空藏莊嚴智慧林一毫無欲念萬事不欺心


手提青虹劍一斬荊棘林六合妖氛埽費盡平生心


閒自訪高僧煙山萬萬層師親指歸路月挂一輪燈


深山一箇僧高臥白雲層解把爐中雪分為海底燈


得見別峰僧舊在碧雲層閒把柔和火照見須彌燈


閒遊華頂上天朗月光輝四顧晴空裏白雲同鶴飛


平生愛山水山水有清輝不獨還林鳥吾心亦倦飛


極目雲山下青天看落輝歸鴉從此去卻向上林飛


身著空花衣足躡龜毛履手把兔角弓擬射無明鬼


達磨返流沙遺下一隻履踢出腳尖頭嚇殺閻羅鬼


往往貪程途不知真踐履笑他一陌錢送出間神鬼


多少天台人不識寒山子莫知真意度喚作閒言語


甜桃不結實苦李偏生子昧卻祖師心隨他文字語


大道復何如來投金仙子教識自家寶莫尋人人語


粵自居寒山曾經幾萬載任運遯林泉棲遲觀自在巖中人不到白雲常靉靉細草作臥褥青天為被盍快活枕石頭天地任變改


人生一世閒俯仰惟覆載去者日已多曾無故人在思之氣鬱律感彼雲靆靉高岸竟為谷新松俄偃盍百年能幾時虛空終不改


努力造華屋欲傳千百載屋成人已衰人去屋還在東廡生荊棘西鄰飛煙靉王家燕自飛謝氏車無盍世事如覆局滄桑亦常改


自羨山閒樂逍遙無倚托逐日養殘軀閒思無所作時披古佛書往往登石閣下窺千尺崖上有雲盤礡寒月泠颼颼身似孤飛鶴


問我何所樂山林可栖托澗泉處處流松籟時時作夜月點明燈朝雲吐飛閣六窗正虛寂萬象同磅礡仙子海上來俱騎一隻鶴


必欲學無為台山幽可托有瓢挂樹枝有屋傍巖作登眺蒼石林坐臥白雲閣四壁豁然虛千峰常磅礡有月可代燈遙見松上鶴


昔日極貧苦夜夜數他寶今日審思量自家須營造掘得一寶藏純是水晶珠大有碧眼胡密擬買將去余即報渠言此珠無價數


最切不在身至貴不在寶天堂任我為地獄從誰造眼橫鼻直者各自有心珠玉兔與金烏朝夕任來去只是一珠光變現河沙數


家藏一靈物聲價重七寶觸處得逢原隨緣不作造瑩潔堪比月應對走盤珠珠盤無隱現非來亦非去而今握在手光色百千數


一生慵嬾作憎重只便輕他家學事業余持一卷經無心裝褾軸來去省人擎應病則說藥方便度眾生但自心無事何處不惺惺


貪夫何日足苦擔幾時輕未讀生天論那知了義經一頭和酒浸雙手把錢擎月算分毫聚年推息利生無常旦夕至只恐不惺惺


咄咄癡男子做事何重輕欲作無佛論還須讀金經能知聖人理此筆終可擎休去尋丹砂直自悟無生此是善方便聲聲叫獨惺


有人笑我詩我詩合典雅不煩鄭氏箋豈用毛公解不恨會人稀只為知音寡若遣趁宮商余病莫能罷忽遇明眼人即自流天下


寒山三百篇十倍高風雅舜若多神抄無言童子解陽春白雪曲自下和者寡世慮誦時空塵緣吟處罷吾將列作圖寢臥於其下


風流青山士恬淡何幽雅智者住此中愚夫不可解我有漁家傲此曲和者寡遙寄利名兄俾聞塵累罷可以樂無為此峰弗忍下


我見人轉經依他言語會口轉心不轉心口相違背心真無委曲不作諸纏盍但且自省躬莫覓他替代可中作得主是知無內外


我今欲說禪不可作禪會謂渠是即觸謂渠即非背背觸二俱掃洞庭湖無盍如何繼先德將此傳後代白月上林端清風起天外


亦有箇方便休作實法會背時豈離觸觸時何曾背觸背兩分明如函偶得盍清苦學先賢無燈乃月代設若問如何更在青山外


余勸諸稚子急離火宅中三車在門外載你免飄蓬露地四衢坐當天萬事空十方無上下來往任西東若得箇中意縱橫處處通


譬如一眼龜墮在大海中出入無量歲隨波若萍蓬一朝值浮木而不得其空南去又向北西來復往東忽然相撞著處處是圓通


性海駕虛舟亭亭清波中風恬如輕葉浪靜無轉蓬皎潔縣秋月悠揚穩行空有時帆指西忽焉掉向東金煙任縹緲九地常相通


我見出家人不習出家學欲知真出家心淨無繩索澄澄絕玄玅如如無倚託三界任縱橫四生不可泊無為無事人逍遙實快樂


捨家得出家有學成無學四壁泠蕭蕭六門空索索已除桑下戀聊向橘中託天地即幻化山林同旅泊笙歌與鼓鐘非吾所謂樂


多見在家人勝過出家學火中生蓮花手底有線索每見出家人一身無所託徒自染麻衣往來如旅泊不及向上人乃有涅槃樂


寒山出此語復似顛狂漢有事對面說所以足人怨心直出語直直心無背面臨死渡奈河誰是嘍囉漢冥冥泉臺路被業相拘絆


參禪了生死特達英雲漢只是一味真能降眾魔怨幾多惡心性孤負好頭面不學向上人甘為下劣漢恰似被罩魚身受芒繩絆


義可以安身道可為好漢不遭六賊牽不生三毒怨出語直如絃春風笑滿面此是豪傑士亦是丈夫漢是名大導師人天釋羈絆


憶得二十年徐步國清歸國清寺中人盡道寒山癡癡人何用疑疑不解尋思我尚自不識是伊爭得知低頭不用問問得復何為有人來罵我分明了了知雖然不應對卻是得便宜


茫茫三界中火宅豈可歸修習戒定慧滅除貪瞋癡貪瞋癡本空戒定慧絕思了此即是佛非佛誰能知行住及坐臥蕭然何所為眾生不請友日用無緣知萬象共酬酢縱橫皆合宜


茫茫六合裏窮子不見歸熱腸為他斷冷眼笑誰癡伊雖不信受舉意長相思我有後得智明明乃誰知此名第一義亦名空無為縱有具知識面目亦莫知若是有所知知亦落便宜


語你出家輩何名為出家奢華求養活繼綴族姓家美舌甜唇觜諂曲心鉤加終日禮道場持經置功課爐燒神佛香打鐘高聲和六時養客舂夜夜不得臥只為愛錢財心中不脫灑見他高道人卻嫌誹謗罵驢屎比麝香苦哉佛陀邪


往古出家者出離三界家近來出家者返入他人家繼拜別父母重重貧愛加放錢作衣資置產收租課結伴噇魚肉同聲相唱和厚茵高廣床未夜先眠臥肚裏濁如泥外頭將水灑童奴稍失意未免惡瞋罵乃是羅剎黨假號僧伽邪


古來出家兒不倚權勢家今來則不然專意走豪家既不畏人恥情識亦交加又不明大事攀緣為常課才唱豆葉黃拍盲便相和美食噇三餐長伸兩腳臥肚裏黑如桼逢人只瀟灑蠱毒障他人銜怨背地罵魚目比明珠鉛刃稱莫邪


又見出家兒有力及無力上上高節者鬼神欽道德君王分輦坐諸侯拜迎逆堪為世福田世人須保惜下下低愚者詐現多求覓濁濫即可知愚癡愛財色著卻福田衣種田討衣食作債稅牛犁為事不忠直朝朝行弊惡往往痛臀脊不解善思量地獄苦無極一朝著病纏三年臥床席亦有真佛性翻作無明賊南無佛陀邪遠遠求彌勒


僧寺收民田官司驗物力好閒呼小名豈復尊大德常住歸自己師資懷五逆法王如基業費蕩真可惜拋卻自家寶走向旁邊覓枷鎖亂縱橫都緣耽酒色饅頭著菜豏抵死不肯食百種邪思量詐云我心直命終入地獄鐵棒敲驢脊灌口用洋銅其時悔無極從今便覺悟脅不至床席打破無字關屏除煩惱賊卻觀大千界掌上菴摩勒


多見袈裟下虛頭勞心力意馳在貨財迷惑不修德師訓略緊嚴肚裏便懷逆侵漁缽中物細滑常自惜開口簧鼓人處處多求覓迷珠馳四方不覺惡顏色薑桂與參朮酥油拌甘食求道無一箇射利偏相直忽忽老病催呻吟睡破眷開眼無人伴憔悴心轉極從頭細思量舉手空拍席猛惺悟真如原是者箇賊回觀宇宙中處處是彌勒


常聞國大臣朱紫簪纓祿富貴百千般貪榮不知辱奴馬滿宅舍金銀盈帑屋癡福暫時扶薶頭作地獄忽死萬事休男女當頭哭不知有禍殃前路何疾速家破泠颼颼食無一粒粟凍餓苦悽悽良由不覺觸


人生一世間那箇無天祿但只貪富貴未常憂寵辱酒思常滿桮錢恨不盈屋吾佛有勸戒妻子真牢獄生聚暫為歡死別長嗥哭泉路動即至火輪來甚速相逢盡冰炭所啖非菽粟都由在世時軟滑生淫觸


貪人在富貴所以每干祿昧理懷瞋怒何知羞與辱南堂與北堂東屋打西屋癡人憂不多達士畏如獄只云生前歡不識死後哭已見老之至尚怪無常速回首火阿房不見一粒粟可嗟苦眾生風刀常覺觸


上人心猛利一聞便知玅中流心清淨審思云甚要下士鈍暗癡頑皮最難裂直得血淋漓始知自摧滅看取開眼賊鬧市集人決死屍棄如塵此時向誰說男兒大丈夫一刀兩段截人面禽獸心造作何時歇


修心有善惡報土開粗玅末上得菩提最先明旨要謗而不信者頭作七分裂懺悔福乃生歸依罪尋滅自心即是佛更欲從誰決若待無常到此時何所說祖師示方便言語太直截且向三句參喫茶珍重歇


達士在巖中獨坐觀眾玅乃符法王理無為終切要此是至人寶千古疑團裂一物不將來諸緣何處滅但看石女兒密意有深訣玅語人不聞喃喃徒自說欲透生死關利刃當頭截頑皮如徹頭生死當下歇


我見轉輪王千子常圍繞十善化四天莊嚴多七寶七寶鎮隨身莊嚴甚玅好一朝福報盡猶若棲蘆鳥還作牛領蟲六趣受業道況復諸凡夫無常豈長保生死如旋火輪回似麻稻不解早覺悟為人枉虛老


吾聞鹿角仙草舍藤蘿繞清淨無欲身莊嚴不貪寶後因婬女過貪彼顏色好竟作蝜蝂蟲俱成鴛鴦鳥自茲失神力由是落魔道爾輩居華堂身心豈可保婦人如雨雹能壞垂成稻相勸早回頭紅顏鏡中老


有種人常慳僮僕饑相繞得錢自買喫何況散珍寶勞他帝釋天惡事轉為好真偽即能分亦似得群鳥佛說汝愚癡迷惑不修道是身如臭囊骨肉不可保與汝作喻言種豆不生稻一聆冷似灰回首鬚髮老


寒山有一宅宅中無欄隔六門左右通堂中見天碧房房虛索索東壁打西壁其中一物無免被人來借寒到燒軟火饑來煮菜喫不學田舍翁廣置田莊宅盡作地獄業一入何曾極好好善思量思量知軌則


本有黃金宅光明了不隔春來花自紅雨過前山碧幸自開六戶何須安四壁空房我不居曠劫誰能借任此一朽舍年深白蟻喫成時藉他緣壞亦非吾宅鼎鼎百年內行行冥數極誰為主人翁凡聖咸取則


我有一舍宅不裝亮窗隔風吹秋冥冥月照生金碧內是寂寂空外沒些些壁屋主無姓名汝來與誰借防饑收橡芋客來爛煮喫推倒熱焰山樹起清涼宅百丈仰飛霞千載無終極一句報汝言為汝長作則


寒山無漏巖其巖甚濟要八風吹不動萬古人傳玅寂寂好安居空空離譏誚孤月夜長明圓日常來照虎丘兼虎溪不用相呼召世閒有王傅莫把同周邵我自遯寒巖快活常歌笑沙門不持戒道士不服藥自古多少賢盡在青山腳


昔有婆羅門修身失其要年哀得一男首面殊娟玅不久乃傾逝悲啼眾所誚去尋閻羅王欲索文簿照何遽奪吾兒奔走來相召其子為老翁汝今年已邵暫時寄汝家癡騃令人笑若無眾生病何用諸佛藥一藏非正文連篇皆注腳


我聞大道師示人有旨要如花開春谿結實楚楚玅接得克家兒始免無後誚來往三界家空寂虛明照天王降璽書高尚不受召周旦自聖人猜疑不免邵己非上古風今人常含笑緇衣久傷風難為出瓶藥不如且待時一菴罷行腳


自聞梁朝日四依諸賢士寶誌萬回師四仙傅大士顯揚一代教作持如來使建造僧伽藍信心歸佛理雖乃得如斯有為多患累與道殊縣遠拆西補東爾不達無為功損多益少矣有聲而無形至今何處是


我聞梁武帝起自一名士入相又為君尊賢復用士初迎栴檀像特遣黃華使達磨西天來臨朝談玅理真心本自明聖諦翻為累即迷悟求之如反覆手爾此道尚儼然古人今亡矣欲明達磨心武帝迷者是


天下未平時君王好禮士自屈萬乘尊只要得佳士才俊登三公舌利作外使若不讀經註焉得經濟理從此廣田宅方寸有深累紅日照車埃聲名乃爾爾更求古哲人性分非學矣欲名古哲心公字無乃是


我見凡愚人多畜資財穀飲酒食生命謂言我富足莫知地獄深唯求上天福罪業如毘富豈得免災毒財主忽然死爭共當頭哭供僧讀疏文空是鬼神祿福田一箇無虛設一群禿不如早覺悟莫作黑暗獄狂風不動樹心真無罪福寄語兀兀人叮嚀再三讀


種福如種木種德如種穀所積既已多所須無不足當求早成佛自具出世福福德在世間徒然長三毒得之固為喜失之翻成哭天眾愛莊嚴凡夫于利祿文人筆不停談士舌欲禿只為無好心何曾離地獄參禪見佛性切忌作癡福禮拜勤懺悔時將藏經讀


種得千株桃換得百石穀了無國稅牽充腹一家足快活地行仙無憂即是福勤耕六味田莫守五陰毒信知哭裏笑原是笑裏哭善惡總無常貴賤同不祿急早明心性莫待毛髮禿作善生天堂作惡受地獄未悟空王旨徒勞資罪福怒力念生死快把蓮經讀


心高如山嶽人我不伏人解講圍陀典能談三教文心中無慚愧破戒違律文自言上人法稱為第一人愚者皆讚歎智者撫掌笑陽燄虛空花豈得兔生老不如百不解靜坐絕憂惱


屢欲談大道難得忘言人徒泥孔孟書學為韓柳文書亦不成書文亦不成文開口說今古籠罩天下人言語失次第傳作一場笑何異蠹書魚故紙堆中老若識本無言即除生死惱


如何天與地生此無解人狂犬常逐塊提筆弄虛文不知河嶽裏卻有自然文任性亂胡柴曾不恥達人見人少高論低首只含笑此輩不堪憐抵死賴到老何時識情盡免得閻羅惱


儂家暫下山入到城隍裏逢見一群女端正容貌美頭戴蜀樣花胭脂塗粉膩金釧鏤銀朵羅衣緋紅紫朱顏類神仙香帶氤氳氣時人皆顧盼癡愛染心意謂言世無雙魂影隨他去狗咬枯骨頭虛自舐唇齒不解返思量與畜何曾異今成白髮婆老陋若精魅無始由狗心不超解脫地


婦女如畫瓶纔觀知表裏中藏屎尿惡外假容顏美口吻流涎唾髻鬟堆垢膩面香只燕脂衣臭同齊紫巧把珠玉裝濃熏麝蘭氣徒迷俗子眼莫惑高人意轉盼顏色衰須臾光景去不肯斷淫心猶然誇皓齒死時若朽木未久蟲變異遠送向荒山遊魂作妖魅生前悟自性便入如來地


我住山之南一身岩屋裏曉來不梳頭別有一般美渴飲台山泉衲衣無垢膩四時絕暑寒何處來朱紫微涼林下風馝馞林間氣萬事不干懷有為但隨意呼之又不來遣之又不去既不入輪回何用超生死元本自風流心心無變異常提莫邪劍十方驅妖魅如今佛日清在此琉璃地


昨到雲霞觀忽見仙尊士星冠月帔橫盡云居山水余問神仙術云道若為比謂言靈無上玅藥心神祕守死待鶴來皆道乘魚去余乃返窮之推尋勿道理但看箭射空須臾還墜地饒你得仙人恰似守屍鬼心月自精明萬象何能比欲知仙丹術身內元神是莫學黃巾公握愚自守擬


白首學神仙黃冠稱道士甚欲登蓬萊奈何阻弱水肉身無兩翅難與鴻鵠比年老丹不成書多術猶秘玉棺竟未下金節徒思去大患緣有身長生諒非理縱饒八萬劫寧免歸死地在漢淮南王求仙為廁鬼爭如學空寂舉世絕倫比詎見人民非休論城郭是太虛常湛然名相誰能擬


如欲學真仙勿要徇方士扣齒實勞神步虛徒噀水鋪張作道場瑤臺無可比呼將燒紙符祛鬼書硃秘不知此尤非真人無來去老聃柱下史先我得此理道德五千言谷神說不死此言是上仙可卻屍中鬼皎月挂長空眾星何能此大丹如不達錯認還丹是漢武與秦皇至今尚難擬


我有六兄弟就中一箇惡打伊又不得罵伊又不著處處無奈何耽財好婬殺見好薶頭愛貪心過羅剎阿爺惡見伊阿孃嫌不悅昨被我捉得惡罵恣情掣趁向無人處一一向伊說汝今須改行覆車須改轍若也不信受共汝惡合殺汝受我調伏我共汝覓活從此盡和同如今過菩薩學業攻鑪冶鍊盡三山鐵至今靜恬恬眾人皆讚說


叵耐貪瞋癡使我長發惡三賊暗薶藏一朝親捉著心王苦相勸令我莫打殺元是自家親孳生遍塵剎逆之即煩惱順之即喜悅譬如猴被縛縛緊將繩掣掣繩繩轉緊緩緩容渠說渠說非我罪總是君行轍所好君欲生所惡君欲殺君作我受名豈願隨君活從此請辭去不然同布薩我聞頻點頭契若石引鐵可以書諸伸處處逢人說


可歎大獼猴貪欲好作惡不知錯頭路落在第八著隨順走外邊自賊不能殺非親成所親奔馳塵沙剎逆之便發瞋順之還自悅偶然捉得時烈性拌死掣既誘學無生一一為汝說塞卻往來徑回此名利轍與我共安居賊來即便殺般若為安宅德澤是生活若不暫舍離便是活菩薩從此自性空堅之如金鐵汝今日所得先佛如是說


我見世間人堂堂好儀相不報父母恩方寸底模樣欠負他人錢蹄穿始惆悵箇箇惜妻兒爺孃不供養兄弟似冤家心中常悒怏憶昔少年時求神願成長今為不孝子世間多此樣買肉自家噇抹觜道我暢自逞說嘍囉聰明無益當牛頭努目嗔始覺時已曏擇佛燒好香揀僧歸供養羅漢門前乞趁卻閒和尚不悟無為人從來無相狀封疏請名僧嚫錢兩三樣雲光好法師安角在頭上汝無平等心聖賢俱不降凡聖皆混然勸君休取相


昨見一群僧袈裟福田相清晨入市廛彷彿如來樣開口論貨財妒人生怨悵師資甚失禮犬馬猶能養既已傲同學彌令心怏怏行時又慢老坐處各爭長飲酒無威儀純成俗人樣醉來即鼾睡睡起嫌未暢依前詣酒家更脫衣衫當問法法不知問書書在曏遊談誑檀越假善求供養又有一類僧置產為高尚枷鎖不離門長官時問狀卻嫌坐禪侶專作死模樣汲黯譬積薪後來者居上安危自業招禍福非天降臨死壞爛時不如豬狗相


世有一種愚不識真實相內裏亂思惟外邊做好樣彼人頻相勸肚裏空惆悵自己學虛頭長憎無恩養儕輩增猜疑伴侶心怏怏起坐失尊卑形言欺少長汝也均是人做出七八樣魚市每優游酒店生快暢無錢買香燒有衣入典當聚頭抬死人不知事早曏當面極真成背地恣口養坐在葛藤窠何為得高尚平生事多虧鄉評已滿狀往往如狂猿妝點老成樣只哄信心人罪歸自身上業海滿盈時無升獨有降哀哀癡若斯轉眼豬狗相


勸你三界子莫作勿道理理短被他欺理長不奈你世間濁濫人恰似黍粘子不見無事人獨脫無能比早須返本源三界任緣起清淨入如流莫飲無名水


世間何物大最大無過理你會即是我我知即是你猶如一母生故曰諸佛子諸佛觀三界惟將自身比自他等安樂滅苦永不起苦樂兩俱忘淨心同止水


形山有一物別是諸佛理本自無名字從誰立我你無明不屬伊聰慧親生子白玉無瑕穢孤輪未可比寂寥原不住能所無緣起無喜復無憂瑩潔方秋水


三界人蠢蠢六道人茫茫貪財愛婬欲心惡若豺狼地獄如箭射極苦若為當兀兀過朝夕都不別賢良好惡總不識猶如豬及羊共語如木石嫉妒似顛狂不自見己過如豬在圈臥不知自償債卻笑牛牽磨


苦海無舟楫何由出渺茫凡夫戀財色總似一群狼快活歸自己煩惱令他當天報了不錯去惡存善良來世羊食人今世人食羊強健作主宰臨終發昏狂閻羅面前過刀劍林裏臥早晚脫輪回盲驢且推磨


森羅入海印宇宙洵渺茫中有鸞與鳳亦有豺與狼得福爾自受得殃爾自當行公還可救昧己卻無良滿地栽荊棘又似羝藩羊愛染貪火動能使心神狂不省生前過未免黑屋臥鬼錄有姓名被苦如旋磨


多少般數人百計求名利心貪覓榮華經營圖富貴心未片時歇奔突如煙氣家眷實團圓一呼百諾至不過七十年冰消瓦解置死了萬事休誰人承後嗣水浸泥彈丸方知無意智


方袍圓頂人多失出家利佛棄金輪王何曾戀榮貴子孫不唧溜箇箇無英氣天子詔且辭庶人呼即至唯貪衣與食溫飽百事置小輩作交朋狂徒為法嗣閻羅使者來然後分愚智


口裏常斥名心中圖在利苞苴行可憐且自倚權貴往往隨順邪又要使性氣刻刻不停機攀緣無不至勞勞扯葛藤自家意鈍置癩狗舐法乳泥豬窺聖嗣不知此輩人薶沒無師智


推尋世間事仔細總要知凡事莫容易盡愛討便宜護即弊成好毀即是成非故知雜濫口背面總由伊冷煖我自量不信奴脣皮


參禪捷徑法要自忘所知先不昧因果次令識幾宜無念念莫守有念念成非伊今正是我我今不是伊從頭盡鏟卻何用存毛皮


明暗有岐路寂照實真知應物隨細大著跡非所宜無貪理即是有愛事成非縛脫不為我延促不關伊既達空王旨何路透牛皮


棲遲寒巖下偏訝最幽奇攜籃採山茹挈籠摘果歸蔬齋敷茅坐啜啄食紫芝清沼濯瓢缽雜和煮稠稀當陽擁裘坐閒讀古人詩


吾廬信可樂水石清且奇渺渺沿流去騰騰信腳歸千尋蔭嘉木五采拾靈芝天闊雲霧散月明星宿稀無人同夜坐自詠寒山詩


嘯傲越山裏山色從來奇春晴薅畬芋驟雨荷鋤歸草際青蛙鼓階除紫石芝雲開明月下暑到竹窗稀因有生平樂擷葉閒題詩


雲山疊疊連天碧路僻林深無客遊遠望孤蟾明皎皎近聞群鳥語啾啾老夫獨坐棲青嶂少室閒居任白頭可歎往年與今日無心還似水東流


晨昏但見雲霞起杖履惟隨麋鹿遊野色山光同闃寂車輪馬足省喧啾從他鏡裏添霜草暢我林閒坐石頭無限英雄生又死奈何日月去如流


歲月台山樂自優幽巖長許至人遊路無膏車過軋軋樹有佳禽巢啾啾削出孤峰插漢外吹來片月落谿頭題詩葉上無人識取水烹茶向上流


丹丘迥聳與雲齊空裏五峰遙望低雁塔高排出青嶂禪林古殿入虹蜺風搖松葉赤城秀霧吐中巖仙路迷碧落千山萬仞見藤蘿相接次連谿


層巒疊嶂勢難齊到頂方知世界低鬱密深林藏鳥獸蕭條古洞起雲霓縱橫徑路從何入來往遊人向此迷仙境重重遮不見漁舟錯怪武陵谿


天台松樹與山齊峰頂頫觀又覺低雪淨參差蟠蜿蜒秋高黯淡挂虹蜺風吹陣陣黃花落霧鎖枝枝白晝迷此外空空無一事任教百載老幽谿


貪愛有人求快活不知禍在百年身但看陽燄浮漚水便覺無常敗壞人丈夫志氣直如鐵無曲心中道自真行密節高霜下竹方知不枉用心神


當知歷劫金剛體即是浮泡夢幻身豬肉案頭明底事龍華會上待何人於中措意玄旨直下忘言達本真未悟終難安穩坐三登九到且勞神


何思何慮金剛體不取不舍堅密身言外立言徒勞爾域中樹域可憐人莫逐骨堆平地起須知夢幻未能真從今若解隨流意一詠一觴也自神


余曾昔睹聰明士博達英雄無比倫一選佳名喧宇宙五言詩句越諸人為官治化超先輩直為無能繼後塵忽然富貴貪財色瓦解冰消不可陳


六箇兒郎同作伴千般藝術更無倫是非強要分清濁聲色徒然立我人只道朱顏長滿鏡那知碧海會飛塵可憐掩泣華堂後縱有笙歌不可陳


文章有神才有鬼從橫玅術絕無倫苦傚離騷欲盍世還輕雪曲不如人豈知鏡破難成相不料華繁便委塵富貴浮雲早不識改頭換面難具陳


汝謂薶頭癡兀兀愛向無明羅剎窟再三勸你早修行是你頑癡心恍惚不肯信受寒山語轉轉倍加業汩汩直待斬首作兩段方知自身奴賊物


人我如山高突兀中有四蛇同一窟不持寸刃能斬之頓使形神超恍惚人我轉作內外空更無世間塵土汩世間出世得自在逆順縱橫是何物


竟日端然坐兀兀玲瓏石倚蒼龍窟六窗虛豁心冥冥一事空無絕恍惚此意分明透頂門莫教日用仍汩汩更有一事告諸人光境未忘是何物


世間何事最堪嗟盡是三途造罪柤不學白雲巖下客一條寒衲是生涯秋到任他林葉落春來從你樹開花三界橫眠無一事清風明月是吾家


貪心不足可傷嗟鳳髓龍肝更吐柤歷歷心珠能返照茫茫業海此為涯彎弓射落青天月信手拈來鐵樹花多少神通并玅用盡歸無事道人家


道人終不暗吁嗟更不銀河泛古柤曲澗舀泉長杓柄野雲送雁遠天涯春深古徑迷芳草秋老縣巖桂吐花夜靜傍松眠一覺風清月朗是吾家


我家本住在寒山石巖棲息離煩緣泯時萬象無痕跡舒處周流遍大千光影騰輝照心地無有一法當現前方知摩尼一顆珠解用無方處處圓


近望台山接雁山道人住此絕攀緣身心契理無多少鏡像交輝有百千赫日雖高行嶺下恒沙不遠在窗前世閒出世俱稱玅情與無情總入圓


孤雲不定是寒山石橋往復得隨緣鐙敲老馬曾無一鳥叫朝雲卻有千笠放丹丘青嶂外詩吟白雪碧巖前有時獨步上華頂坐看九霄月正圓


世人何事可吁嗟苦樂交煎勿底涯生死往來多少劫東西南北是誰家張王李趙權時姓六道三途事似麻只為主人不了絕遂招遷謝逐迷邪


茫茫苦海實堪嗟浩浩滄溟尚可涯須信有錢公子宅不如無事道人家鵲巢豈厭棲高樹毳衲何妨續斷麻聲色縱橫魔境擾一揮智劍斬群邪


山上居人自不嗟也知無計作生涯赤城有地堪為室丹壑無塵可作家充腹松花餅兩箇聯衣縹線一條麻隨緣歲歲長如此懶去逢人論正邪


余家本住在天台雲路煙深絕客來千仞巖巒深可遯萬重谿澗石樓臺樺巾木屐沿流步布裘藜杖繞山回自覺浮生幻化事逍遙快樂實奇哉


四明咫尺是天台野鶴孤雲共往來水石參差連梵宇金銀璀璨接仙臺攀蘿挽葛登山頂解帶披裘曳履回長憶豐干與寒拾此中行坐儘優哉


年年歲歲住南台才見雪消春又來黃葉題詩遺古廟青鞋蹋月上幽臺臥松石虎風生壑旁嶺泥牛暖欲回莫道了然無別事此中玅義大矣哉


余見僧繇性希奇巧玅閒生梁朝時饒邈虛空寫塵跡無因畫得誌公師


每愛天台景物奇奇花異卉發無時騰騰任運難拘束跨虎豐干是我師


看盡寒山峰岫奇就中猶好過橋時洞前尚有千年物雪老眉毫百代師


久住寒山凡幾秋獨吟歌曲絕無憂饑餐一粒伽陀藥心地調和倚石頭


獨將缾缽度春秋喜本無心更有憂可信途中未歸客千呼萬喚不回頭


山中坐臥百經秋自是從無一事憂有問師今何處得說時元在汝心頭


眾星羅列夜深明巖點孤鐙月未沈圓滿光華不磨瑩掛在青天是我心


道果圓時五眼明日輪出後眾星沈奇哉快樂無憂佛只箇逍遙自在心


皎皎天中永夜明山山野色自沈沈凝然一道無今古水緣峰青古佛心


老病殘年百有餘面黃頭白好山居布裘擁質隨緣過豈羨人間巧樣模


滿缽持來飽有餘人間天上任君居從心印出凡和聖一悟真空脫舊模


穿衣喫飯外無餘莫學延年林下居閒去池邊觀荷芰管他叢席立規模


千年石上古人蹤萬丈巖前一點空明月照時常皎潔不勞尋討問西東


孤雲出沒了無蹤昧者何曾達本空現前不費纖毫力日出西方夜落東


古來學道外形蹤且不胸耽一色空蒼松紫柏年年在明月清風西復東


寒山頂上月輪孤照見晴空一物無可貴天然無價寶薶在五陰漏身軀


此身閒逐片雲孤明月清風何處無盡大地人教作佛一莖草上一金軀


獨坐虛堂心月孤看時有相取時無常光不昧誰窮極百丈煙霞老此軀


或向前谿照碧流或向巖邊坐磐石心似孤雲無所依悠悠世事何須覓


饑食山中一口松臥枕松根一拳石自己猶如陌路人誰能更向他家覓


寒盡林中消晚雪遙看峰外抽條石如今嶺上懶來行跡埽青苔無處覓


千生萬死何時已生死來去轉迷情不識心中無價寶恰似盲驢信腳行


人間那箇無生死萬萬千千為識情提起金剛王寶劍卻來諸聖頂頭行


說是此人沒死生君心未必到無情男兒若是金剛種手握輪王寶印行


心神用盡為名利百種貪婪進己軀浮生幻化如燈燼塚內薶身是有無


愚人日日營財產百口團欒繞一軀眼下只誇今日有生前不信本來無


百醜千醜不知醜綺羅只要裝殘軀心機用盡平生力能免冰消瓦解無


一住寒山萬事休更無雜念掛心頭閒於石壁題詩句任運還同不繫舟


勸君了取自心休心了從他雪滿頭縱使染來仍舊白此身無異壑藏舟


好事都教直下休茅房深處宜藏頭莫將雲衲又西去楊柳谿前喚小舟


寒山道無人到若能行稱十號有蟬鳴無鴉噪黃葉落白雲埽石磊磊山隩隩我獨居名善導仔細看何相好


知是道行即到絕相似無可號只心傳休口噪直下是從頭埽青山巔白石隩或愚迷須化導佛非佛好不好


松陰道我能到問我名本無號見高枝幽鳥噪拈吹毛佛魔埽縱無涯橫無隩示迷津且誘導汝便是承當好


寒山寒冰鎖石藏山青現雪白日出照一時釋從茲煖養老客


山上松松下石青者青白者白心無生慮自釋何所為一閒客


庭前柏巖邊石有風清有月白來無拘去無釋此是誰如過客


我居山勿人識白雲中常寂寂


咄眾生弄業識請回光本空寂


休造作勞神識常湛然自虛寂


寒山深稱我心純白石勿黃金泉聲響撫伯琴有子期辨此音


言之深達者心貴似土賤如金無孔笛沒絃琴是何調太古音


無淺深古佛心碧如玉黃如金維摩默耆婆琴非六律非五音


重巖中足清風扇不搖涼氣通明月照白雲籠獨自坐一老翁


深林中聽松風雨耳寂萬竅通盡情解絕羅籠問是誰寒山翁


古洞中石屏風不須畫花卉通有霞氣有煙籠不識姓但呼翁


寒山子長如是獨自居不生死


咄諸子只這是信得及長不死


癡獃子可知是本不生何曾死


我見世閒人箇箇爭意氣一朝忽然死只得一片地闊四尺長丈二汝若會出來爭意氣我與汝立碑記


堪嘆六尺軀只馮三寸氣無厭積金玉不住增田地恨羅三瞋郭二瞥然閒斷了三寸氣名與姓誰來記


可憐者漢子十分有膽氣去佃別人田忘卻祖翁地明日三今朝二既不會不必爭力氣看古老有銘記


有人兮山陘雲袞兮霞纓秉芳兮欲寄路漫兮難征心惆悵兮猶疑蹇獨立兮忠貞


直道兮為陘芳心兮結纓求賢兮不得躡影兮孤征路遠遠兮難致念金石兮堅貞


平坦兮古道縱橫兮請纓好士兮平原不賓兮有征白骨堆兮遍野誰身退兮淑貞


家有寒山詩勝汝看經卷書放屏風上時時看一遍


多處三兩言少時千百卷擬抄寒山詩歷劫寫不遍


問我何清奇架有寒山卷茗粥喫罷後拂案翻兩遍


自從到此天台寺經今早已幾冬春山水不移人自老見卻多少後生人君不見三界之中分擾擾只為無明不了絕一念不生心澄然無去無來不生滅拾得


行盡三千大千界鳥啼花笑一般春識得棚頭木傀儡全是青布幕中人君不見茫茫生死不可說一念之間頓超絕無手人挑海底燈昔本不然今不滅楚石


消盡千山萬山雪始見海南天台春我思二耀走如箭催老世上白髮人君不見世事如棋爭一著瘦肚肥邊兩斷絕怒瞋翻局各抽身一事全無誰生滅野竹


我見頑鈍人燈心拄須彌蟻子齧大樹焉知氣力微學咬兩莖菜言與祖師齊火急求懺悔從今輒莫迷


落髮墮僧數難輕小沙彌眾流成大海誰為水滴微微塵積不已泰山高可齊凡夫至成佛盡是昔愚迷


卷之則又密放之則又彌秋清山影痠春晴峰色微獨坐觀眾玅隨之莫能齊忽焉雲生谷可歎歸鳥迷


君見月光明照燭四天下圓明掛太虛瑩淨能瀟灑人道有虧盈我見無衰謝狀似摩尼珠光明無晝夜


摩尼無表裏亦不論高下從本便圓明走盤何脫灑一真含影像五色交遷謝非赤白青黃任陰陽晝夜


如空無有際萬物盈上下孤月照中庭清露微微灑石火著眼遲閃電逐影謝我觀達道人本光常照夜


余住無方所盤礡無為理時涉涅槃山或翫香林寺尋常只是閒言不干名利東海變桑田我心誰管你


奇哉拾得公說此無生理本住天台山常遊國清寺神珠照夜明智劍吹毛利你推倒普賢普賢推倒你


我讀古人言得明真如理忽登華頂峰坐見赤城寺使人脫塵表頓然獲勝利遙見眉毫白因我得禮你


左手握驪珠右手執慧劍先破無明賊神珠吐光燄傷嗟愚癡人貪愛那生厭一墮三途閒始覺前程險


一斬一切斬自手握利劍觸著無不燒煌煌爇天燄愚癡輪轉中何時受苦厭吞刀走繩索只管長弄險


為爾斷塵根手提三尺劍直誅五陰魔放高金剛燄燒著涅槃城心心長無厭如何苦眾生卻道此路險


般若酒泠泠飲多人易醒余住天台山凡愚那見形常遊深谷洞終不逐時情無愁亦無慮無辱也無榮


觸耳語清泠狂夫盡喚醒千邪俱打正五道任流形永滅輪回苦休纏愛慾情紅塵飛碧海鐵樹吐春榮


無言為真言如何不深醒縱教識冷暖此識本無形迢迢非枝葉是處極關情無陰陽地上不見有枯榮


諸佛留藏經只為人難化不唯賢與愚箇箇心構架造業大如山豈解懷憂怕那肯細尋思日夜懷奸詐


長修破屋子未免枯柴化裂破酒肉囊掀翻綾錦架臭煙四蓬薰燎眾驚怕何不審思量尚然行諂詐


靜坐觀冥冥眾理隨大化此光照世閒何用書滿架達者識真蹤愚乃生懼怕古德不如斯爾曹慎勿詐


嗟見世閒人箇箇愛喫肉碗楪不曾乾長時道不足昨日設箇齋今朝宰六畜都緣業使牽非干情所欲一度造天堂百度造地獄閻羅使來追合家盡啼哭爐子邊向火鑊子裏澡浴更得出頭時換卻汝衣服


他心諸佛心我肉眾生肉都來無兩樣豈可欺四足他是畜頭人我是人頭畜雖曰異皮毛何曾殊愛欲請君斷羊膳從此開魚獄今世施歡喜來生免嗥哭臘月三十日革囊將火浴首參無量壽身著自然服


至人先有教殺非五靜肉愛生物本同畏死不一足報畜互為人報人互為畜無識織貪網恣情縱怒欲行公即天生昧心乃拘獄努力做出頭莫待死後哭放下暗裏刀般若湯可浴無為無事人常著無垢服


出家要清閒清閒即為貴如何塵外人卻入塵埃裏一向迷本心終朝役名利名利得到身形容已憔悴況復不遂者虛用平生志可憐無事人未能笑得汝


舉世重黃金黃金未為貴爭如無事人樂道山林裏一等稱佛子將身徇財利纖毫不放過贏得神憔悴圓頂披袈裟末梢乖本志怙終無悔心有處安著汝


意不戀輕肥淡之乃清貴此是空無垢莫入荊棘裏誰提解牛刀意在割蝸利毫釐不相似使人容常悴觸事卻乖張怏怏轉喪志汝若肯回頭如來即是汝


養兒與取妻養女求媒聘重重皆是業更殺眾生命聚集會親情總來看盤飣目下雖稱心罪簿先注定


貧女無籹奩美容人不聘富家女雖醜送禮求年命金玉為首飾豬羊作盤飣不知生死本妄為因緣定


有女終必嫁有男終必聘作筏乃月老日日重合命高堂排餚膳置簡看盤飣只知殺眾生不思苦永定


得此分段身可笑好形質面貌似銀盤心中黑如桼烹豬又宰羊誇道甜如蜜死後受波吒更莫稱冤屈


前時美少年艷艷如花質不覺老來催風霜面如桼勸君急回頭念箇波羅蜜莫待獄主瞋持書請臨屈


貌美仍如玉無乃天然質一等根不全其顏常如桼二子均為人何以分檗蜜汝當掉頭看此事誰伸屈


佛哀三界子總是親男女恐沉黑暗坑示儀垂化度盡登無上道俱證菩提路教汝癡眾生慧心勤覺悟


前是功德天後是黑暗女得失人不知升沈海難度曾聞諸佛說只有一條路無出自家心好從今日悟


我痛五姓子相妒羅剎女心行既不同何時使自度為汝立教言開劈人天路聞者倘豁然是心無乃悟


佛捨尊榮樂為愍諸癡子早願悟無生辦集無上事後來出家者多緣無業次不能得衣食頭鑽入於寺


佛心憐眾生如母病憶子欲與子相見方令母無事別離動萬里呼召非一次可惜好田園死屬司空寺


佛為三界父愍物猶如子重重方便門令汝了此事寂滅滅為樂何以有漸次如背此真言空教立蕭寺


嗟見世閒人永劫在迷津不省者箇意修行徒苦辛


無我亦無人誰迷生死津青梅和黃檗空自受酸辛


須眉好丈人開眼入業津不知了大事只道多苦辛


我詩也是詩有人喚作偈詩偈總一般讀者須仔細緩緩細披尋不得生容易依此學修行大有可笑事


拾得與寒山長詩與短偈無窮大地闊不見秋毫細道易卻成難道難還似易休從別處尋盡說君家事


有時偈乃詩有時詩乃偈有無兩不存從何立粗細如若有纖塵此事大不易我有徑寸珠寶之無他事


有偈有千萬卒急述應難若要相知者但入天台山巖中深處坐說理及談玄共我不相見對面似千山


本有靈明性癡人自作難直饒當面見早隔萬重山事上通無事玄中悟又玄推翻狂拾得把住老寒山


要偈有一首一首會猶難聞之高士作乃在赤城山閒書上秋葉可信字字玄我和此詩偈藏之在名山


世間億萬人面孔不相似借問何因緣致令遣如此各執一般見互說非兼是但自修己身不要言他己


世人玅丹青傳相無不似指點方寸閒難描在於此眾生所流出諸佛只者是大地與山河頭頭皆自己


面貌不相同心生無乃似除是沒面貌方才無彼此雙林有密傳只者語聲是請觀此山河法法歸自己


男女為婚嫁俗務是常儀自量其事力何用廣張施取債誇人我論情入骨癡殺他雞犬命身死墮阿鼻


罪福籠三界榮枯塞兩儀因雖無實法果亦不虛施作佛須修慧生天未免癡癡人謗般若開眼造阿鼻


生死如朝暮何用外威儀但能一念息外物無能施倘或愛四大識浪埽愚癡不能得作佛何時免阿鼻


世上一種人出性常多事終日傍街衢不離諸酒肆為他作保見替他說道理一朝有乖張過咎全歸你


小兒要集學先教一件事與不善人居如入鮑魚肆既已誦佛書便當明道理道理若不明葛藤纏殺你


大的解理家小的強解事不知被業牽一朝入婬肆迎意女最乖鉤之有玅理生事既日落誰人拖帶你


我勸出家輩須知教法深專心求出離輒莫染貪婬大有俗中士知非不受金故知君子志任運聽浮沈


德薄真成薄山深未是深古書嫌味淡新曲教人婬富有回天力貧無買藥金唯餘閻老子不逐勢浮沈


道念薄如紙貪心似海深不耕內典田妄辭乃誨婬枉費生平力徒淘沙裏金可憐棲旅泊長自嘆浮沈


寒山自寒山拾得自拾得凡愚豈見知豐干卻相識見時不可見覓時何處覓借問有何緣向道無為力


閻浮男子身豈是容易得削髮披袈裟參方拜知識要明自己事休問他人覓廣大信解心摩訶般若力


欲學菩薩乘須從般若得打起自精神莫落他情識如入空王城了然無可覓倒駕利眾生全馮此學力


從來自拾得不是偶然稱別無親眷屬寒山是我兄兩人心相似誰能徇俗情若問年多少黃河幾度清


法身為假號心印是權稱問我何鄉邑呼誰作弟兄翩翩遊濁世處處度迷情恰似中秋月無雲點太清


我有箇真士名為普聞稱解脫是老弟般若是家兄機不入流俗理可接有情家貧貧到骨心事如冰清


若解捉老鼠不在五白貓若能悟理性那由錦繡包真珠入席袋佛性止蓬茅一群取相漢用意總無交


古來持戒僧不畜犬與貓常為殺蠶命紙衣無絮包三條束腰篾一把盍頭茅今則異於是紛然名利交


傳聞廬山老開場賣死貓紛紛走雲水一箇皁衣包貪他著他的不如歸刈茅借問情厚薄與汝無相交


運心常寬廣此則名為布輟己惠於人方可名為施後來人不知焉能會此義未設一庸僧早擬望富貴


清涼觀國師五老只著布其子有圭峰遺言以屍施當知虛妄身不是真實義畢竟歸空無如何貪富貴


禦寒休輕滑不知著棉布可以不畏盜刀劍無煩施譬如看經人理事依了義切路不自知籠罩箇富貴


獼猴尚教得人可不憤發前車既落坑後車須改轍若也不知此恐君惡合殺比來是夜叉變即成菩薩


凡人行舟車不可至夜發後岸未移篙前塗已礙轍須防蛇虎患及有冤讎殺莫待禍臨身狼忙叫菩薩


死蛇弄也活丈夫無猛發蒙開才堪教忽爾蹈前轍賊卻真實性此賊何時殺好地不得生焉能侶菩薩


蹢躅一群羊沿山又入谷看人貪竹塞且遭豺狼逐元不出孳生便將充口腹從頭喫至尾無餘肉


尸毘古聖王暇日遊林谷一鴿遠飛來而遭鷹所逐將身代鴿命割己充鷹腹為發菩提心白骨重生肉


常見忍辱仙好道居山谷利刃如割水忿心不相逐坦坦不生瞋何物痛心腹回首觀前身不知幾骨肉


銀星釘秤衡緣絲作秤紐買人推向前賣人推向後不顧他人怨唯言我好手死去見閻王背後插埽帚


道如身佩觿一解萬結紐悟得圓通人明前復明後古今凡聖學迷悟翻覆手周利槃特迦殷勤誦苕帚


人生不自平隨事生機紐只管使過頭焉知苦在後生前謂我豪死落閻老手簿上看罪條欲除難下帚


閉門私造罪准擬免災殃被他惡部童抄得報閻王縱不入鑊湯亦須臥鐵床不許僱人替自作自身當


修慈得梵福作善除天殃至死入冥路隨身惟願王酥酡白玉饌毾黃金床此樂不可既非君誰敢當


寧為仁雛獸不作壓油殃生草尚不踐比之如聖王體肥雖然美不能免槽床苦樂從此得到頭乃自當


閒入天台洞訪人人不知寒山為伴侶松下啖靈芝每談今古事嗟見世愚癡箇箇入地獄那得出頭時


問石石不答問山山不知幾乾滄海水誰食仙人芝佛性不曾變人心猶自癡祇陀樹下蟻又見絣繩時


本是平生物此物人不知我行訪寒山贈我雙紫芝對坐觀幻化發言理不癡歸來此洞中何有延促時


古佛路凄凄愚人到卻迷只緣前業重所以不能知欲識無為理心中不掛絲生生勤苦學必定睹吾師


水濁魚猶聚花殘蝶尚迷貪婬不肯止昏惑太無知腳下五色索心中千尺絲當人解除斷立見毘盧師


佛已無我我人猶望路迷皆由貪愛重此事不能知眼中愛婬殺心頭羅繭絲所以轉輪回難近寒山師


各有天真佛號之為寶王珠光日夜照玄玅卒難量盲人常兀兀那肯怕災殃唯貪婬佚業此輩實堪傷


貪心不知足自昔頂生王統御四天下威神不可量上圖忉利主淪墜始知殃已過無量劫傳聞為你傷


不知起業累元本是心王請餐般若味祛累功難量勤耕無礙地莫惹微塵殃惟有真達士不受古今傷


出家求出離哀念苦眾生助佛為揚化令教選路行何曾解救苦恣意亂縱橫一時同受溺俱落大深坑


富自貧時積愁從喜處生禪心須勉勵佛戒好遵行直感人天豎邪招鳥獸橫心如一片地不用掘溝坑


富貴如浮雲此心沒死生大道平如掌盲人不解行達者棄如脫別無術縱橫後生倘努力免墜萬丈坑


常飲三毒酒昏昏都不知將錢作夢事夢事成鐵圍以苦欲捨苦捨苦無出期應須早覺悟覺悟自歸依


榮枯親眼見善惡寸心知可歎公侯宅徒將錦繡圍財寧無散日運亦有終期松柏薪將盡兒孫失所依


見爾日如醉念王總未知七情常消耗六欲幾重圍失腳入火獄薶身無還期慈航當在邇好好來相依


少年學書劍叱馭到京州聞伐匈奴盡娑婆無處遊歸來翠巖下席草枕清流壯士志朱紱獼猴騎土牛


吾生太平世親到帝王州豈料干戈動難為海嶽遊城池嗟已破日月去如流長夜何時旦空歌甯戚牛


時有應真士本來出何州宿歸古寺宿遊向諸肆遊昨在街前見說與我同流你若重相問何異更覓牛


後來出家子論情入骨癡本來求解脫如何受驅馳終朝遊俗舍禮念作威儀博錢沽酒喫翻成客作兒


頻言嫌我絮寡語笑吾癡但得偷心死何愁別念馳方袍僧格量圓頂佛容儀有智誇兒老無財厭老兒


既為世外僧何以心返癡取他卵作子曉夜為伊馳平常倚著佛不自醜威儀此生如此去他生定乞兒


無事閒快活唯有隱居人林花長似錦四季色常新或向巖間坐旋瞻丹桂輪雖然身暢逸猶念世間人


無窮山水樂不染利名人松竹深深處雲霞片片新爐中撥芋火月下轉茶輪昔作紅顏客今為白首人


愛說心空話何曾異常人低頭愛朱紫亂想艷麗新狂心不自息舉止背法輪利名如可好安貴世外人


我見出家人總愛喫酒肉此合上天堂卻沈歸地獄念得兩卷經欺他市廛俗豈知廛俗人大有根性熟


洋銅一壺酒熱鐵兩盤肉諸佛無妄言調達長在獄釋子當持戒沙門合離俗休誇色身健正恐業果熟


不飲般若酒卻食眾生肉般若酒清涼眾生肉繫獄為汝說真如烏用貴世俗既與我同途自然佛果熟


嗟見多知漢終日枉用心岐路逞嘍囉欺謾一切人唯作地獄滓不修來世因忽爾無常到定知亂紛紛


若要速成佛先須了自心尋常行履處徹見本來人遊戲神通力莊嚴淨土因何勞一彈指花雨自繽紛


不守毘尼法馳騁法外心不深定慧力昏散魔惱人欲證無上果須明出世因因果常照燭便見絕囂紛


迢迢山徑峻萬仞險隘危石橋莓苔綠時見片雲飛瀑布縣如練月影落潭暉更登華頂上猶待孤鶴期


境勝多般異峰高萬仞危青天上頭轉白日下方飛鐵磬侵晨響金燈徹夜暉居山亦不戀涉世本無期


林深谿轉僻巖縣路更危嵐氣半山起鳥道微雲飛隔澗樵閒唱孤峰月生暉高步青霄上誰人共我期


松風冷颼颼片片雲霞起匼匝幾重山縱目千萬里谿潭水澄澄徹底鏡相似可貴靈臺物七寶莫能比


千峰嵐氣收萬壑松聲起明月為故交白雲作鄰里清風屢披拂流水長舉似試問不來人欲將何物比


望去無涯際青冥有鶴起飛空不礙空斯須適千里片雲散太虛孤光比不似在我指端明此明更無比


水浸泥彈丸思量無道理浮泡夢幻身百年能幾幾不解細思維將言長不死誅剝壘千金留將與妻子


三聖數百篇篇篇明佛理流傳古尚多散落今餘幾讀者通賢愚知之出生死休將陽春曲喚作江城子


三聖垂教誡讀之契真理此是丈夫為凡俗能有幾言言斥貪愛字字回生死惟我楚石公遠遺野竹子


世有多解人愚癡學閒文不憂當來果唯知造惡因見佛不解禮睹僧倍生瞋五逆十惡輩三毒以為鄰死定入地獄未有出頭辰


彼云無量壽此曰釋迦文不異我心出還同他世因孜孜厚行願漸漸息貪瞋大士可為法諸賢相與鄰莊嚴信所慕翹想在斯辰


諸聖尚不慕那更著空文未論平生事且明出世因有譽莫生喜有毀莫生瞋忍辱是伴侶不貪為比鄰一日復一日無日不良辰


可笑是林泉數里少人煙雲從巖嶂起瀑布水潺潺猿啼暢道曲虎嘯出人閒松風清颯颯鳥語聲關關獨步繞石澗孤陟上峰巒時坐盤陀石偃仰攀蘿沿遙望城隍處唯聞鬧喧喧


松籟劇流泉山嵐似吐煙側身路渺渺濯足波潺潺南北雙峰外東西兩嶺閒誰能忘世慮自此立禪關碧樹改紅葉白雲停翠巒林巢恣偃仰野棹或洄沿城郭不可處輪蹄何太喧


山山足林泉日日生空煙衣沾雲氣冷漱浴水潺潺平生居林下定入松樹閒青苔封古路白月來巖關秋風吹秋葉春雲上春巒峰岫任來往芒鞋常攀沿我已識真性何妨猿鳥喧


自笑老夫筋力敗偏戀松巖愛獨遊可歎往年至今日任運還同不繫舟


閒依白石清泉坐或向紅塵鬧市遊南北東西無罣礙茫茫大海一虛舟


自愛一身輕如葉春花秋月隨遨遊上天下地無些事不向津頭喚釣舟


無去無來本湛然不拘內外及中閒一顆水精絕瑕翳光明透滿出人閒


今來古往性常然活物難收動用閒任你白雲千萬匝到頭依舊在此閒


不搖不動心安然應物還隨豐儉閒誰守寒巖坐死草白毫莫認兩眉閒


雲山疊疊幾千重幽谷路深絕人蹤碧澗清流多勝境時來鳥語合人心


山好千千萬萬重馬蹄車轍永無蹤道人靜坐深林夜明月高縣太古心


寒山遠隔兩三重鶴止雲飛不露蹤昨夜被人生捉得正逢孤月印潭心


三界如轉輪浮生若流水蠢蠢諸品類貪生不覺死汝看朝垂露能得幾時子


天寒雨作雪日暖冰為水四大合而生六塵離即死人壽能幾何佛法無多子


生死在旦暮求活須升水長者有方便激之能免死汝更勤精進是名諸佛子


悠悠塵裏人常樂塵中趣我見塵中人心多生憫顧何哉憫此流念彼塵中苦


貪為地獄因瞋入修羅趣只管向前行也須回首顧如來出世閒本救眾生苦


為福升梵天為愚落畜趣苦樂路兩條中道不相顧一物如不取當脫輪回苦


余自來天台曾經幾萬回一身如雲水悠悠任去來逍遙絕無鬧忘機隆佛道世閒岐路心眾生多煩惱兀兀沈浪海漂漂輪三界可惜一靈物無始被境薶電光瞥然起生死紛塵埃寒山特相訪拾得常往來論心話明月太虛廓無礙法界即無邊一法普遍該豐干


吾佛住天台隨機示往回冰壺無影像萬德不將來未免心中鬧直須行佛道佛是自心王清涼除熱惱出離生死海肯守涅槃界透水摩尼光六塵安敢薶尋常活鱍鱍體淨絕纖埃若去更不去若來更不來無有去來者併除事理礙分明百草頭畢竟一法該楚石


松門冷赤霞騎虎去不回若言此不是春花自何來吹萬一無鬧著寂非佛道佛道離喧寂能消百八惱誰沒在苦海已亡十八界杲日上空明諸塵莫可薶萬象入光中看看絕纖埃推之推不去呼之呼不來如風處其中縱橫有何礙茫茫宇宙中回光總自該野竹


本來無一物亦無塵可拂若能了達此不用坐兀兀


太虛非有物一任清風拂悟得本來人如癡還似兀


弗知此何物不受巾帚拂當臺明如月無塵空獨兀

