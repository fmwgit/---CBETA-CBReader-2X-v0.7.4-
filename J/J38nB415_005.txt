嘉興大藏經（新文豐版）數位版, No. B415 大悲妙雲禪師語錄


隨緣赴感遍塵塵現像端嚴悲願深楊柳枝頭傾一滴山河大地盡回春


廓然不識有淆訛覿面梁皇一著蹉不是抽身江半葦如何少室萬年歌


開爐韝於雙徑烹佛鎔祖建法幢於蠡湖罵雨呵風把住要津衲僧乞命橫按莫邪波旬喪膽稜稜然如千峰獨立蕩蕩乎使萬派朝宗有時與人脫皮換骨有時為人吐膽傾心三十年不出戶限多少癡男女被他換卻眼睛在門庭施設固是老漢若是光揚車溪正脈主持濟北家聲要且未在何故自有雄上座在


建法社於帝里道布寰中闡蠡湖之嫡旨化洽海表拈白棒兮斷魔佛命根豁青眸兮啟王臣信敬挽頹風於末運緇素同歸作叢林之標榜象龍雲從金明門下傑稱吾兄大悲讚歎難述始終


大哉者漢棄金吾之爵入佛祖之門博山集生莫敢掠入其室杖人古南不能錯抑其鋒末後掀翻蠡湖顯大機用就維摩室而說法無畏諸方老衲自遠趨風不減龐公作略住世出世孰與儕同


森森浩氣逼晴空手捻輪珠沒始終儒釋總教同一致維摩不二此流通


這員古德儀容越俗眉蒼貌古心無諂曲筆陣起蛟龍舌尖搏繡虎一宗教於方衷融理事於空有建毘盧之梵剎不勞長者插標啟蓮社之津梁大闡遠公至教誦不輟口只是一部華嚴數不歇手難盡八輪珠春風滿面兮俠骨超方德邵無涯兮汶水生香


偉哉宗師人天榜樣行臨濟喝拈德山棒作獅子吼聲震裂佛祖肝膽用白拈手段掃闢衲僧伎倆豎大悲千眼條令斬新湧車溪一滴道價日長念餘年往來燕浙洙泗二六時力挽敗教頹綱諸方咸謂是當世之龍象山僧卻道是今日之大仰


貌古形恢氣宇汪洋禪律並操一錫參方天目爐頭曾酬米價愍忠堂內端稟戒香慨末法之秋晚曲施方便念祖道之既墜別立封疆道風溥播德音孔彰遐邇緇素皈仰無央宜乎足下兒孫敬禮常光


樗材獨善闕修緣漱石枕流那計年骨梗惟能甘我苦眼空端不受人憐袈裟半落珠難繫缽裏常閒龍自眠卓地無錐貧也樂好將個事向君傳


者個阿師迥絕異同心無半點塵埃一味扯西拽東胸藏大千世界作事無始無終橫拈一條白棒撥轉臨濟綱宗不惜兩片皮說盡苦空踢翻海岳誰知己相見須知在別峰


鈍叟生成倔僵從來不避怨謗短杖敲風打雨破笠花街柳巷有時捨己從人有時當仁不讓有時陸地行舟有時青天喫棒聞之富貴有餘見之貧窮可怕十年三坐道場衲僧擬議便掌多謂不善答話每每窮他伎倆自來灰頭土面半憨半癡且道是阿誰三塔寺裏不識好惡的玅雲和尚


心毒過砒礵口慈勝佛祖七尺烏藤打人要徹骨三寸利舌罵人不肯休說底杜蠻禪誰是知音賣箇死貓頭自不覺醜有時敲空作響有時喚馬作牛其實全無伎倆卻與佛祖冤讎質知藏什來由把他描邈供養冷地看來老不識羞雖是者等模樣切忌犯他當頭


看這鈍漢全無長處一味瞞頇陋巷為居曾向范蠡湖頭將個秤錘要捻出汁被個沒意智的老凍儂暗地裏覷破滿面慚惶不佳末後向吳越齊燕一笠一杖自怡自悅任人呼牛呼馬看來有甚麼憑據


老阿獃不知羞短衣衲褲垢面灰頭辣棒打人不轉手惡口罵人不肯休有時粧村村到底有時為人為到頭走遍天下無物堪儔今日有個穎長老向者紙上圖模也要燒香供他仔細思量不知曾與你何等冤讎


龜毛拂縛霧為雲兔角杖敲空成響作事顛三倒四一味瞞頇莽鹵一條熱腸為人徹骨掃盡狂禪玄玅不立呵罵叢林難共商量天人覷捕無路佛魔不敢倚傍行藏特煞古怪一生遭人怨謗者等不合時宜那堪挂向當陽分付本光長老莫學者個和尚


得心本無心得法原無法今付心法無處處皆通達


竹篦頻頻驗克家機前一箸莫週遮靈山嫡旨親擔荷毒鼓聲中振爪牙


花發皆從地果成自性天本源法如是心體亦秪然


百千三昧當時收剎海無邊一步周不惜逢人拶險句臨機施設顯宗猷


一拶便通津不勞汗馬功魔佛都斬卻方可繼吾宗


瞎卻正法眼露出破沙盆滿盛斯鴆毒展轉累兒孫


法法從心法無法亦無心契得無心法傳流沒古今


迢遙大道本如然水盡山窮及第還瞌睡虎能開正眼乘風一躍動山川


惟一無有二深達法源底是法無古今授受何窮已


靈山拈枝花達磨道不識付君須自重花發無窮極


沿流一句子無傳亦無止分付獅子兒哮吼聲不已


燕山踏碎罷南參大用臨時絕正偏拈起布毛空界裂等閒一喝透三三


一棒一條痕爆爆論實事至理不在言克振吾宗旨


窟中獅子吼虛空頂迸裂滅卻少林宗無傳亦無得


靈山正法眼傳流古到今我亦持授汝塵剎總春生


獅子一滴乳驢乳都迸散拈來無少剩匝地無邊畔


釋道名殊事業本同古今一矣誰分西東咄一腳踏翻空劫底三更昨夜日輪紅


問道曇軒夏半殘薰風吹徹得心安連旬雨滴虛空破底事渠今已豁然


佛祖心燈照不偏燈燈遞互古今傳真源一貫無緇素個事從來不自瞞


靈山正法眼傳持無緇素斯心法亦爾光弘濟北後

