嘉興大藏經（新文豐版）數位版, No. B239 吹萬禪師語錄


建極起龍光玉馬金牛色杳茫論三旌孰肯換屠羊聖功餘事藐姑秕糠洗耳溪頭水不嘗欲真鄉白茅特室膝造至人旁


百辟鎮巍峨相成大盜守者多陳寶祠空對萍實果葵丘華胥踐土南柯蝸角錙譙恨怎麼快如何商山辟穀留侯豈礙我


錦帳壁塗椒蠟火炎炎只自燒刳李核竟成一老饕食費萬錢易牙充調豎子膏肓誰為曉衡門好泌水洋洋不逐四時凋


金石苦頭陀憎檻欣籠怎奈何脫塵囂須向塵囂過黃花翠竹蒼苔綠波任運優遊唱卷阿詢三摩松稍蟾影明月在銀河


玉珞及金貂華胥中醉了英豪卻怎似雲外戲青霄得月忘標懶賦離騷策杖風塵樂飲瓢感君招喜隨赤壁帶衲與相交


八識正幽幽風停海靜浪濤休通明殿孤光映十洲森羅萬象色影咸收檀度原非著相求欲到頭心珠燦爛逆水駕慈舟


河漢鎖空霄月落寒潭斗柄高往來的水面細風飄雪謝冰銷清流獨繞尸羅塵垢絕纖毫把斯標金章玉篆青華臺上遶


斧劈太虛空螢燄難燒海映紅歌利王卻是古家風寸刀斷幻四相無蹤個裏知音大覺同臭皮籠煙波散盡霹靂滿天轟


一步一蓮花門門古佛信無差琉璃地現出老袈裟法席冤家從茲脫灑太平誰道將軍大劫如沙不離一息超越過天涯


鐵脊古頭陀嚼碎寒空遍大羅玄元始化作須彌座雲舞風歌龍潛虎臥泥洹不假修持多任蹉跎玄黃消散光陰孰礙我


慧日獨高懸一寸靈心碧落天十法界到此絕塵煙事理同圓心法雙玄摩尼五色因緣現論當然朝朝行道夜夜抱佛眠


氣燄圭簪增人醜貂冠鳥幟徒驚吼那得許氏與巢叟繁柯朽偏向山林修九九　過眼浮雲莫可守煙霞隴斷焉知否何如淡月清風厚邀五柳同來石室賞玄酒


聞說漁家煙水好朝霞點染江頭草下榻窗前日初小人跡杳竹葉敲風驚啼鳥　呼童縱步沙堤曉三三兩兩垂絲釣野順流波浪少機忘了一聲晚棹明月早


碧落峰頭來樹杪古榕石上春光曉大隱有巖莎徑小人不到特地蹣跚非悄悄　簡彼當年宋自皎何緣偕此稱八老于今一看英雄杳藤蘿繞煙風吹動沙堤草


霧曉江潮疏影漏晴空碧落煙霞逗一坐嶺頭春風奏花草秀優遊蹤跡還依舊　白墮桐稍香粉厚點染松竹光華透山童野鳥環座右心無謬浮沉蕩漾誰相搆


散步優遊穿徑騎牛尋逝水魚戲莊周更奧窔處萬籟歌謳聽谷聲雅鳥聲趣竹聲幽


木石茅庵自在幽閑論羶逐與我無干朝參麋鹿暮侶猱猿但嚼黃精啗苦菜掬清瀾


竹椅蒲團燕息幽然追二氣固入泥洹良久渾化無地無天到鴻濛內威音外太虛前


石塌蘆編和衣共眠一鼾了無盡長天雙林樹下月朗星懸任泥牛吼木馬唱金虎言


野老山溪無所住依稀花影參差身如木葉御風時淡紅飄澗水淺綠動沙堤　古徑斜開雙柏翠清窗夜月相宜數聲鐘響傍三西一江煙霧曉滿坐至人師


寂寂山中無箇事思量把釣磯頭漁歌夜火傍春流高臺明月照驚起睡魚遊　野寺竹園栖鳥噪何妨物我同儔忘機芳草自幽幽一聲清磬響花雨落林丘


雲深碧塢瑞色芬芳布松影動溪煙度梵宮輝翡翠靈石光蟾素須此會白巖禪院知音處　憶昔金陵路風浪難回互誰與我相排措赤心齊得喪皓首同生故今避亂嚶嚶猶轉遷喬賦


策杖挑眉經海島背負乾坤壺不老長空浪蕩好說甚南極光皎　蒼松翠柏誰可比一元燦燦無終始竊桃縱有幾難討圓陀光拄


迢迢十萬水和山舉步難趨休覓傍蹊好問導人師　路近規中直切在東西莫遲遲絕慮忘機頃刻上天梯


浩浩黃河曲水淫幾時清白雲杳杳路難尋何處行　諸人肯索驪龍珍易可澄莫把煙塵點素心自然臨


法法多門真可畏覺來心物俱非了然不過竅中推溫溫如胎鶴綿綿若息龜　有日雲開霄漢外天清月白光輝九載遨遊自此歸踏破乾坤後響喨一聲雷


穆穆文王存敬止緝熙何嘗異禪軌大哉三聖教律儀無彼此同一體空空如也盡之矣　奈何人事多分濟不向生前粧箇死一旦無常萬事休提不起昧天理種子徒為暗魂爾


采石江頭魚侶了笙歌樓上鶴還島世路蜉蝣芳草萋塵囂繞知音少箇裏顛狂何處討　雲雁銜空窺天曉翼倦峰嵐旋樹早瞿塘學海識豪人珠玉飽金瑛皎須覓泥洹期不老


飄然一片青山去月下影橫斜煙煙吐出紫流霞綠水夜籠紗　本自無心何所住碧落散天花鳥啼猿嘯野人家雲谷裏乘槎


寒山樹瘦松稀雪更飛但看嶺間樵子兩三依　輕舟上渡江渚興何違有日茅蘆清況是予歸


皎月清燈鬥晚霞疏林雲外遠人家煎茗掬水待西斜　斗柄面南移不去蹉跎山色玉流沙瀛洲好趁棹仙槎


嘉平月非雪豈成詩灞橋背上徒空想少室腰間立不齊笑殺尋梅的紅爐煖瑞木花放遲著氅王恭無陟處烹茶陶穀匪相宜兩箇只踟躕


這兩日有些兒冷氣柴也沒燒炭也不備獨坐寒窗是甚麼好意思不著便且著便捲簾起看梅花燦一枝枝上有寒雀相爭搶攘得落玉成片縱道甚麼西來意薩婆若也只是一時堪羨細論物我不到誰相賺垂簾依舊爐不煖


一竿一笠一簑衣急水浪頭把釣絲鉤下錦鱗容易得蘆花深處月明歸兩岸蘆花一葉舟涼風深夜月如鉤絲綸千尺慵拋放歸到家山即便休


法界茫茫洪水赤四大能裝青雀舶予師獨來主柁根隨流倒駕如飛舄設使飄入老燄魔銅鼎鐵汁盡消磨蓮花灑露成阿耨吒舌聞香唱摩訶設使飄入羅剎國黑煙毒氣輝寶色白毫輪轉滯魄甦箇箇眉間皆自得設使飄入飛走行菊羽金毛隊隊黃一撲便出三跳網數聲啼醒涅槃鄉設使飄入阿修羅嗔恚隨我念安那吸盡海濤霞滿地森森豎起珊瑚柯設使人蜾蟲裏如幻幢旛處處起寶華座上隱身光柏子庭前甘露水設使飄入碧雲層吉祥宮殿恰相應不離菩提揚九會天人化作世間燈設使飄入四諦中跛鱉盲龜悉庇幪七生淘成七覺分十使換作十圓通設使飄入十二緣踢醒頭陀寂滅禪觀察幻為他受用入俗回真耀大千設使飄入薩埵林斂盡法門百箇心一障二愚及生相鬱鬱黃花一樹金設使飄入毘盧頂剎塵香海歸予艇窮源是佛雅成空達本還真容自肯成空自肯卻如何妙性從來是甚麼落花啼鳥任君瞞白雪陽春在我歌有時掉轉混沌來法界猶如酪一杯君不見信手和杯吞入腹百億須彌光熇熇


摩尼珠人不識價直何止千萬億赤水知巧枉徒勞原來卻在衣中拾罔象曾入崑崙裏空王殿裏方如此金光閃灼幾千般火龍騰飛數萬里周朝湧出釋迦文掌上天王五色紛不自腥臊鱗甲女還由西域古皇君鶖子三請不肯說曼殊一照黧雲旄誰知一顆夜明珠莊嚴七佛共殷勤展轉貽來號釋迦第一迦葉視為花輕笑曾把須彌破透出孤明散月華集成西天二十八摘蘆東土闡牛車惠能三擊傳消息百丈一扭痛莫測三拳一掌不清寧直至吾師安社稷汶水夜光寒兔舞火山燒燦赤雞吐北面朝陽問我師一點紅爐徹今古了達唯有者些兒提起神妙無窮數不離見聞與覺知認著依然還是瞽不離行住及坐臥認著依前還是過抖擻十八絕纖毫白雪陽春齊唱和鐵牛鼻孔解撩天恰然透出天地先真原是妄妄本空塵塵剎剎體皆同本來無正亦無邪圓陀陀底照恒沙者裏非生亦非佛大地塵囂隨電拂唯心淨土匪東西隨流無住物我齊止非止兮觀非觀珊瑚林裏精光燄森羅萬象鏡中花菩提涅槃心裏寓兩手撥開對治門一腳踏翻生死岸臭皮袋裏忽喇喇輥出一輪光燦爛破衲單瓢染頭陀和光混俗隱波羅但把明珠懷裏弄太平豈唱凱鐃歌


吾年已半百大道何所得鐵釘轢鑽每日當麻麥坐禪禪非坐說法法非說寂寂心無善蕩蕩心無惡眼見長河水自性八功德耳聽林禽聲真如談妙法鼻嗅芝蘭香定慧焚檀屑舌嘗苦淡味醍醐灌心脈身觸冷暖相現出黃金色意緣生滅法毘盧華藏廓可笑觸途人欣厭強分別昧卻如來藏認著一點血復有人法空縱教染淨絕萎花不雨寶只能遊大熟何如融萬象鏡鏡光交徹一月映千江千江一月攝喚我作牛馬釋迦與彌勒蛇蝎豹狼虎琵琶鐃瓶缽貪嗔癡慢疑十方淨土國滄海變桑田自在非生滅山河及大地一滴閒唾沫何須歷劫修不用剎那潔晝夜十二時時傳傳妙訣行住及坐臥威儀真消息大日毘盧尊在人頂上歇不肯自摩挲笑倒者黃葉


老瞿曇第七仙山河大地非人間指上青蓮傳薪火飲光笑破黑漫漫黑漫漫人不識剎竿倒卻慶喜立商那和修自空來全體已是金剛骨奪得祖印度鞠多身性十七相唱足相唱足更有人出家非為身與心無我我所真面目提多迦者一番靈後往中印訪僧伽記遇六劫彌遮迦彌遮迦婆須密又是劫前承願力復得難提來論義義即不論真端的伏馱密多年五十口未曾言足未出一得難提傳法親傳度脅尊為祖十富那夜奢合掌前非往非住亦往然竟得馬鳴來迎禮鋸義木義兩成團師資既已相授受魔變女子來法鬥復變小蟲若蟭螟性海無邊難泊湊直禮馬鳴號迦毘訪得龍樹為渠師座上現身滿月輪迦那提婆怡相應以缽置水求嗣法羅羅多投以針金義井義論出入僧伽難提以悅服持鏡童子一日機已能志齊百歲足繼法名為伽耶舍答無者誰尋真窟無在舍中是真人鳩摩羅多十九尊善惡之報未能決闍夜多子乞其因釋疑即作大沙門能度盤頭謝苦辛那提國王第二子摩那那尊又接矣信香既透鶴勒那二十三祖相承啟有用非功無作真佛事從來恁麼行師子比丘襲是法被難罽賓了宿因幸有法子婆舍斯開拳還珠已先知接得王子不如密瓔珞童子又成褫般若多羅為甚名先劫兩曾演是經今為二十七祖也菩提達磨乃傳心傳心東土復安心慧可懺罪一其門宜名僧璨為三祖誰縛誰脫振法音道信得此逢小兒骨相神奇天人師問渠何姓曰佛性賜名弘忍接曹溪三擊已露三更事衣缽懸線望南去喚作一物即不中此是懷讓投機處南嶽打牛並打車道一由此獲神駒踏殺天下符西識八十三員百丈奇一喝傳來聾三日見過於師黃檗襲一掌不讓赤鬚鬍大雄山下明歷歷臨濟老人三頓棒三拳何曾有兩樣付與興化謾思惟一炷真香拈爐上南院慧顒亦何苦法印無鄰真痛楚喜得風穴沼子來棒下無師堪繼祖室中無人淚下泣法華念念何曾息放下堂前拂袖行紹得濟宗真端的象王動步絕狐蹤汾陽聆得身命空幸得同參逼發起西河師子吼如風石霜楚圓六士一不畏地寒勤朝夕惡語俗言罵二年解道臨濟常情出楊岐方會監院職身心不閒常請益狹路相逢事如何秪者般事便委悉輸敺儺者白雲端一笑由來已解傳問取摩尼還一叱法演呈偈非等閒提刑會得小艷詩只要檀郎認得聲出門見雞欄上舞克勤從此識佳音便爾諸方號巴子大慧曾得湛堂舉相隨來也漆桶穿八地丈開方爾爾懶公挂冠入西禪竹篦三下得真傳不問有言不問無一喝灼然契木庵淨慈悟明得法令便修聯燈輝祖印直下一流七八傳時異世變各安靜或入山林或市廛韜光隱跡道昭然苦口筏渡一言顯小庵二仰及無念荊山幸自入西秦鐵牛陝府續慧命得遇朝陽視作軍一箭當陽血漓淋可是秦時轢鑽古戎南邁又傳心真空二字作釣竿打亂諸方五味禪吹萬野人忍不過奪來嚼碎又成團直者四句非四句丫叉路上隨人去當遇慧祖忌日時爐前可作供養具


纔夢白疊分又道黃金折擊碎琉璃星萬點五百甲子向誰說黑氣毒殺花雨亂騮馬珊瑚驚款段這回劄斷舌根頭一曲漁歌月霄漢


拾得攜手去街頭山子稀疇解敲風月能調馬不飛我寄巴江岸青黃草木曾幾看討箇顛酒踏歌人誰是妓院風流漢到來沮漳一線猊清騷慣弄竹枝詞匪紲岷峨宗這裏曲盡梧桐孰知己剛纔交臂杜宇啼莫道羅衫溼如泚


金芽人說穀雨前我入林園已秋煙縱貽瓦缽百片真煎來到底不如新自古玉碎鳳凰叫兼聞鳶飛雄虎嘯相煦相感亦有時津劍豈蔽張華耀莫把清茗空裁賦設使葉蒼如嫩作一葉去半可為常雀舌謂離非故樹且將小石品字安何用高鐺三腳具天花一滾滿煙霞日輝並照映朱砂唐盧仝宋東坡十碗齊斟奈我何


無端捏怪碧眼鬍直指安心一也無為甚楞伽四卷經親傳印證佛語心後代不用元字腳是佛一空休犯著知他出入幾多般大都應病而施藥老僧親得那伽印毘盧頂上雄八陣休生傷杜景驚開出沒卷舒誰排擯有時相希聲吹曉蜃樓亮有時性剎塵香海針鋒定有時說林禽瀑布相交作有時宗佛殿魔宮到處通不是老僧愛兒戲花鳥木人匪相視提起依然沒些些昧卻狂頭徒自蔽


素影流霜窗外開清光疑是廣寒來年來老大無詩思慢卻嬋娟笑短才君不見王老師拂袖行誰向明中仔細分又不見開口問隨口諾一吞一吐七八箇于今不是不風流心如銀海意如舟白鷺堤邊花柳茂碧波汀上玉金浮此時此際君何在空說蟾宮十二樓


問月何如直問心賞心還是玩月人果然月在青天上演若迷頭枉自嗔是故吾儕中秋月亂雲飛雨難掩著有時閃灼寶華臺有時玩弄支那國六處樓頭徹冷光明明射透闍黎腳腳頭舉措事如何今夕三門為甚麼但把明月懷裏現輪輪何止耀千波


杜甫無詩不說話李白無酒不肯詩聯珠頌古非關事公暇何妨步退之小機天花不肯落大智納嬪歌舞作梅花已燦雪花飛莫執心空及第歸


稚時未果三年學已聞顏風及憲風決志超然山水去那鄙破帽在遼東玉爐金鼎曾作笑騮馬珊鞭誰肯蹈于今天外出頭來華亭小艇聲還浩雖曰大隱不須山狼火驚煙何處閒君不見亮座主裴晉公翠微深影綠蕩漾遠流紅滄溟震吼蛟龍穴靉靆飛揚花雨峰


悔恨當年不快遊勝水名山未全收纔動踏著須彌頂始知一芥卻風流古道車馬紅塵處觸蠻國中恁麼去善財一步杳恒沙普賢剎孔無細路看來通身是山水遊人晝夜何曾已但使天門開合時路盡切莫從頭起


碧漢銀沙舞寒風溶溶雲霽雪水紅君不見舊城東煙霞中一山花木醉穹窿


眼及身意六門頭回風混合一機抽灰心槁形方一頓匝地紅輪金火流君不見徹骨一番寒冽冽梅花香滿枝頭雪


野僧慣遊山與水癡人不識言奇傀薄暮松亭春復秋軟波蘆葉終還始清夜一聲喚子規幾處落花飛不起君不見鷲嶺廊空紫氣霞熊山雪積白光華那看若箇攢眉客不將五斗折腰斜


嗟敵國之謀臣兮狡兔死而狗亡歎甘泉之吐鳳兮投其閣而可傷惜椒房之錦帳兮空落王倫之手悲臭名之桓溫兮膏火燒而自忙


縱牛飲之三千兮南巢放而不回戲諸侯之不顧兮犬戎一鼓而擒哉煮珠玉之湯羹兮終付一杯之黃土嘗懸膽而臥薪兮唯有鷓鴣之去來


導千家之一缽兮指白雲路而相和住綠蘿之巖畔兮採芹煨芋以蹉跎上胡床而高眼兮天下之舌頭坐斷衣不脫而拳枕兮乘風入性海之波


用南泉之一吹兮折倒門前之寒松賞靈雲之桃花兮纔目擊而真機自逢踏碎玄沙之獅子兮色界之天人不立弄藏海之明月兮任其說法而談宗


江霜巴浪碧堤寒楓葉紅雀艇牙檣輝晚日錦帆皮鼓震嚴風舟人干櫓急唱催挽溯流霞鬥月回波底蛟龍光不昧玉甲金鱗吞慷慨引引輕絲上天池九萬無勞雄翛態


藐姑神人若冰雪兀兀騰騰資歡謔到來是處春色新豈越摩他與予別不識方平和長生火正飛流水正盈玉鼎九還赤鳥墜金爐七返白鍊輕從來憰詭多好事仙翁將無借此成君不見唐呂嵒梧桐撼碎囊棄卻踏倒彌盧壯大凡又不見光昧老六十甲子曾吐盡寶華臺上月輪好月輪冶出老宿機殊沙洒落地上飛區區險岸長歌舞莫怪鵑聲血如雨

