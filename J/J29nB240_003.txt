嘉興大藏經（新文豐版）數位版, No. B240 慶忠鐵壁機禪師語錄


禪荒秋晚 道替多岐 有智者出
是大導師 導師為誰 大慧之裔
朝陽之孫 吹萬之嗣 十坐道場
無法可說 目演妙音 眉歌白雪
不影金鎚 覿體呈露 震激盲聾
人天得路 有縱有奪 立賓立主
峽水可飛 峨山起舞 敲鐘謝響
下載彌清 雲移虛白 天返故青
風吹不入 雨普咸滋 神足林立
白象青獅 徑山明月 繼者艱微
茲焉大振 無能晦之


鶴立松梢月魚行水底天風光都占盡不費半文錢


枯樹雲充葉凋梅雪作花鄉關何處是心定即為家


雲石森森雲室開石雲結就巧磐臺眼中自覺低城市不負頻登有約來


世亂無容一衲栖優游信步入深蹊紅塵不到青山上朝暮唯聞野鳥啼


尋幽漫入野人家草徑羊腸路轉賒一曲薇歌聽不盡夕陽照處有林花


野鳥有情舒翼少山花無語點頭多閒居沒事頻瞻望厭看溪雲水一河


浯江別去許多年今得聞於竺意禪空谷石樓皆任汝好將正眼續吾傳


一聞鐘響便歸來信是渠儂有意哉唱和不妨隨扣擊聲聲嘹喨震九垓


清清澹澹吉祥處懶懶疏疏無賓主學得一生閑快活坐在孤峰笑佛祖


口毒眼空不值錢襤襂破衲惹疑嫌誰知一顆明珠在價重人天沒大千


全身放下隱山隈頭角纔成喜兩開展轉由吾相分付雷轟電掣出潛來


衣缽巾瓶不憚勞一身挺特見清操歲寒不改平生節白日青天萬億喬


問話答不來汾陽一笨漢隨老僧十年得見娘生面行住坐臥任蹉跎十二時中頻顯現不是冤家不是兒祖業田園分一半


鐵鼓曾將覿面呈多年寂寂罕知音而今喜得和光箭直透當陽不露聲


千里來問吾拍掌呵呵笑的的聚雲宗灼灼玄與要巴山路遙遙巴水波浩浩一回歸去來須解罵吾好


根苗奇異迥非同不屬西兮不屬東節侯到時馨自若佛生一體有無中


高高山頂一束柴手攀肩荷任徘徊灰飛煙滅休云冷還許開爐待雪來


大事因緣路已正在在處處明功行時節到來理自彰領眾匡徒弘祖印


化緣纔罷又知賓驢事不臨馬事臨有口分明無說處緡蠻黃鳥是梭音


漆桶不快渾身烏看是龍象嘴盧都一得水時增意氣興波作浪也之乎


不說無生不有生四維上下絕疏親水源木本齊超脫只在當人一念真


處處說法寫吾真問著低頭三不應撫背為汝安執事迎來送去莫疏親


無聲無臭立真機可中石火電光遲十聖三賢齊掩耳冬瓜瓠子解吟詩


相逢舉起一杯茶剖腹剜心說向他就中識得賓主句不勞彈指到吾家


別卻詩書掛卻冠芒鞋篛笠入深山多年不見通消息幾令吾儕憶懶菴


朾朾柺柺在深林信手斫來伴老僧不獨扶橋歸皓月棒他衲子悟無生


阿難昔日侍瞿曇迦葉門前倒插竿本誓不違肝膽在三三兩兩度人寰


白雲影裡怪石卻也頂天立地法筵龍象當觀一椎打得端的


棒喝施呈顯大機赤肩荷來無餘事因緣節侯有時彰裕後光前輝祖室


筆尖圖岫圖島嶂疊層巒不老萬象中間獨露何妨八面之遶


十三名善偈於今是幾年珍重晴空日吾宗賴爾傳


寶聖叢中獅子兒十年院裡步全威而今奮迅幾無畏吼向人天自有時


無根樹上九燈傳果繫橘金枝葉鮮稍稍借力油燈火照開新舊樂人天


亭謝雪消作麼作麼咄哉一喝無我無他泥裡水裡清香自若他時異日是好大哥阿呵呵嚼碎虛空休說破諦信斯言名曰擔荷


溈山會裡名鐵磨輪到末山不露頂而今驀直聚雲宗的的歷歷妙明惺


元來達本不曾生坐脫于今是假名露濕寒梅愁淚眼情傷為惜隔年人


自幼曾將一指陳四威儀句雅驚群他時莫負老僧望也要從頭舉似人


隱隱潛潛獨爪龍喜隨山峽透圓通而今安養慶忠缽雷雨風雲不見蹤


一聲霹靂徹雲間擊碎髑髏心膽寒大好轉身雄一步拳頭巴掌盡掀翻


法戰由來勝克賓罰錢出院事誰論徐徐湧起東明日照惺娑婆徹古今


三教座前曾觸忤直至而今切齒牙虛空有盡冤無盡願君迥出聖凡家


｜○、一二三三二一三玄同三要畢聚雲宗只這是今當付囑於汝未可忘卻我三目師弟聽吾偈祖庭秋晚要人扶竭力承當是丈夫濟世若能超藥上頂門鍼灸自然殊


早晚曾將一喝呈未明一喝可憐生若能深透喝中旨方是出頭上上人


相逢不相識未可說深知為有護念心依依二載餘重來今卜別再會此時期唯喜治平月年年映柳谿


滄桑世局幾會催事主勤王正可為唯有一瓢情不更四時掬水當啣盃


儘力難說出驢年想不來信口道箇偈非是強安排豐干子觀自在歸去來吽吽只當打箇瞌睡


五家宗旨如五指散為大悲千手臂一一指具五嶽形一一嶽中生萬卉一一卉萌千百枝是皆吾指難思議高人握來一掌中五指還如一指同諦觀此指指亦無方是吾宗正脈通粗禪棄之甘鹵莽口耳泥之成虛誑二俱可憐孰拯之即今唯有鐵和尚大慧源流一線傳眼如日月明百川日月眼萬古懸歌以壽之告法筵

