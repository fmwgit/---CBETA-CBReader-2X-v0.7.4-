嘉興大藏經（新文豐版）數位版, No. B419 華嚴不厭樂禪師語錄


怪石稜稜逼馬蹄長安一望亂征旗更餘無限悲秋意邊塞何年罷陣鼙


凜凜風霜皎月寒光灼破幽微秋水長天一色落霞孤鶩齊飛


趙州之口太郎當亂統令人較短長衫子襤襂將不去至今零落累諸方


七斤布衫能窄能寬風吹雨灑不濕不乾


風自清兮水自悠江干一釣任沉浮鯨鱗破浪貪香餌始信冤家有對頭


萬樹煙雲翻貝葉一呼百諾演摩訶苟非意外相知者徒把磚來石上磨


不作佛見不作法見雲散天青風來水面呵呵無端時令錯蹤晝夜滂沱不斷


喫飯穿衣孰不知缽盂日日濕唇皮莫言老大閑多事貴要兒孫固踐持


日麗普天暖風生大地涼非同香味觸豈逐色青黃森羅萬象咸周遍今古何會有易常


煙雲日日繞山飛鳥語溪聲碎轉微更有園林閑草木一番風雨一增肥


煙雲盡處是青天日月輪明非偶然曜古騰今誰不見知恩孰是報恩前


五百生從異類遊不風流處卻風流狐疑淨盡渾無礙火鑊爐中躍出頭

