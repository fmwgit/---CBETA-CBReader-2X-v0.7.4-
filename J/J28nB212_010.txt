嘉興大藏經（新文豐版）數位版, No. B212 二隱謐禪師語錄


獅子威獰出窟時，爪牙全備露當機。咬人驀面難回互，四海縱橫誰敢欺？


不入天台五百流，鐵航偏使泛滄洲。錦鱗踴躍隨時現，萬里煙波一釣收。


看來一笠殊為小，略展微勛覆大千。行腳秪堪孤杖侶，挂瓢聊且擴為庵。收來放去觀時變，轉側橫斜任意安。風雨晦明咸自若，好將斯道利人天。


清微演侍者，隨吾頗得力。侍奉吾十秋，每事皆經歷。刈禾田，插鍬輸，糧了官稅著著有，出身頭頭歸自己。把斷要津時，絲毫渾不漏。放開一線道，透頂兼透底。如斯大作略，覷破半邊鼻。他日廓乾坤，收放任憑爾。


參遍諸方老古錐，誰人敢下辣鉗鎚？吾於腦後重加箭，骨硬真堪繼此枝。


拈條拄杖活如龍，一喝千峰雲雨從。頭角昂藏撐宇宙，乘時到處振吾宗。


臨濟家風成現，相承須是鐵漢。龜毛拂子廣長，左右揮騰不斷。


斬釘截鐵爪牙鋒，杖子拈來活似龍。直下風雲雷雨合，乾坤獨步任縱橫。


一鑑當軒萬象該，了無粘帶亦無遮。非玄非妙人難識，只許旵巖鑑子知。


垂手荷擔入市廛，當頭何必重思隱？為人為徹先輸己，秪要人人徹骨醒。


一芥能含萬有機，通身背面負須彌。分明透得其中旨，舒卷行藏須趁時。


龜毛拂子付愚谷，無影枝頭好放春。祖父從來不出戶，濃陰嫩綠蔭兒孫。


浣得清風遍界彰，風清吹醒百花香。雖然風力全無骨，透處偏能解放光。


化外來賓須細勘，塵中作主驗玄機。為人為徹休輕放，正令全提覿面施。


瀟湘獨泛梓為舟，氣勢吞龍飲碧流。四海五湖煙浪闊，乘時滿載月明秋。


海天空闊產靈芝，秀拔俊姿實是奇。一得入廛興大用，當陽覿體顯全機。


寶璽無文印太空，太空文彩露西東。自從印破虛空後，誰識文全寶璽中。


乾道自能用不息，綿綿無間任施為。銅頭鐵額難窺測，箇裏分明由指揮。


是象非象名超象，威然獨弄撩天鼻。無端觸碎太虛空，暢為吾宗出臂力。


目利如鶖子，慧明稱第一。機鋒疾似風，舌辨劈箭急。一任東北與西南，莫邪橫按掃空碧。


盡大地只是一人，無為無作拙頑深。春來遍界咸抽綠，觸處頭頭光耀新。


秀石嵯峨壯古崖，風搖雨滴長青苔。通身綠繡如袍挂，此際光華映玉臺。


神鼎原鑄荊山下，今復還陶荊水間。不假鉗鎚渣滓淨，自然光透九重天。


隨波順流始合宜，船頭逆轉便違時。此問法法若能運，大地之人誰敢欺？


樹老枝長蔭覆多，風高韻廣透青蘿。時人若得依其下，脫體涼幽亦浩歌。


楊子江頭楓葉稀，梓舟借路上江西。波澄浪寂兼天靜，正是揚帆鼓棹時。


多少象龍朝祖翁，娑羅樹下覓真容。誰知我祖真玄要，全露兒孫動用中。


東干西寺共綸絲，總為蒼生廝結眉。出手曾扶明日月，歸林又輔老沙彌。當堂問道無餘說，覿面逢人會下錐。事事從心不越格，老來還似少年時。


無端黃葉止兒啼，啼止何須赤手攜？九年坐斷千差路，一喝傾翻萬壑溪。本來自性原非悟，圓具妙心那有迷？更欲息機圖自在，癡頑漢子弄團泥。


老梅鐵幹占春先，花艷華亭船子邊。偶幸杖移臨釣石，忽瞻帆挂轉明川。往來蹤跡誰堪覓，舒卷形容那可傳？不為西林個瞎禿，紫金光聚曷能旋？


挈根杖子下峰頭，觸處縱橫得自繇。棒起楚峨江上月，掃開吳越隴頭秋。掂觔播兩離繩則，換斗移星有定謀。去去信從廣化去，水雲腳底任沉浮。


撇卻通玄頂上峰，萬年法社卓孤笻。風高千嶂雲旋繞，道大諸方衲信從。普岸門庭君益振，滹沱源派孰能宗？奚須吾弟輕開口，吞吐波濤幾萬重？


十年精養筆錐靈，吐露儀容箇箇真。無數聖顏從變化，不知變幻是誰新？


高沙城裡白雲堆，破屋離披隱者誰？一喝當陽無背面，家風從此振楊岐。


秋萼吐芳叢，荊溪起臥龍。到京逢帝悅，蒞任得民從。政法嚴霜雪，持身勁柏松。位高官爵顯，回望屺亭峰。


初秋時節送君行，風正帆飛到石城。更遇文星光燦爛，蟾宮高折桂枝榮。


個中原不隔纖塵，千里同風秪一人。直下橫行獅子子，蹋翻大地自回春。倒提麈尾勘機用，正按吹毛斬異身。覿面全彰非假借，當陽直截豈容真？


三將缽袋挂松庵，雪水依依共放憨。負米愧無供萬指，擔沙踏斷一溪煙。幾年衲碎通身眼，七尺笻孤影不毿。翻憶昔人緣底事，洞山曾亦上三三。


春深畬草亂鋪舒，沒口鋤頭背面除。遍見菜花含日笑，絕聞猿鳥隔林呼。桃開嶺畔容遍赤，筍長園邊殼帶鳥。日暮欲歸歸未得，細將農圃問田夫。


幾江水繞幾層山，拄杖橫拖石蘚斑。隱翳有蹤難索摸，嵯峨無縫許誰攀？鞋寬腳瘦身何倦，路杳天長心自閑。每到地頭先問主，夜深惟聽水潺潺。


隔嶺遙看半是苔，忽然全露老山隈。追思面目重新睹，想見家風第幾回。松吼波濤平地湧，雲分開戶潑天開。全無背面當陽立，指點分明莫亂猜。


斬除藤蔓換新楣，碎瓦零磚皆獲宜。碧草根頭翻古砌，綠楊影裏浣殘碑。钁頭倒築須真子，鍬子橫擔在嫡兒。千古頹風重整頓，苦心一片幾人知？


由來道骨豈留方，欲禮真容似面墻。信手炷香薰石榻，隨身竿木喜逢場。四面好峰青疊疊，兩墀奇樹色蒼蒼。真機露處誰堪委，幾點紅梅燦道傍。


莫道個中全不識，分明不識盡情會。仰鑽瞻忽如能拈，始識會中全不識。


文華光耀雨花壇，錦上鋪花繡滿軒。不遇錦鱗翻碧浪，披蓑徒釣倚沙灘。


茆堂兀坐似癡頑，急水打毬意未閑。兩扇柴門關不住，無端頻到白蘋灣。


六月尚存臘月雪，雙池堅硬冰猶鐵。其中暗暗注流水，試問老禪何以別？


手持寶鈔歸雙鏡，雙鏡池清豈受塵？縱使森羅隨應現，波乾影寂是誰親？


長庚峰下老禪魔，魔得禪和沒奈何。君去也須應仔細，饒呈金璧定遭訶。


華嚴法界廣無邊，誰肯精心離意參？一字一槌深究竟，都盧秪在一毫端。


頑石頭邊開聖儀，青山萬朵映雙眉。三生始就功休論，未相已前誰下槌？


苔徑草荒藏鹿跡，松杉樹老綠陰橫。吾師一喝千秋震，覿面何須更舉呈？


樹老風高塔并摧，吾師就地曲隨之。全身披露何人委，只見交加竹樹枝。


滿院花開金粟香，阿誰看透缽羅娘？直須著眼鼻尖上，信手拈來總妙章。


泖上風高格外清，千溪萬嶼盡懷仁。其中無限魚龍窟，浪闊沙明變化新。


太師面目儼然在，赫赫聲光若箇親。果得一聞不再聽，家風未展轉光新。


分明塔樣與人看，八面玲瓏形影團。若遇個中人覷破，也須親禮萬松間。


鋤翻淺草平田地，竹筧高流百尺泉。一日麤餐三頓飽，閑來無事只高眠。


斬草破巢驚鳥罵，開田拽石撼雲根。形儀麤率人難見，又覺口談殊帶村。


拾薪巖畔尋枯榦，汲水溪邊灌瓦鐺。宛爾畫圖懸四壁，不知身在畫圖行。


桂子天香節，適當君五旬。英賢偕賀壽，拙衲獨親仁。德潤顏如玉，富華室似春。宛然仙侶下，風格自超倫。


垂接何拘地，卷舒遍界彰。指迷勤破暗，掃障力開荒。綿軟膚鮮潔，淨明體露光。甘甜無異味，嚼嚼便馨香。


不立人間市，惟欹林沼前。風前難禁鬥，啄破水中天。夏老形偏壯，秋高色愈妍。聲稀塵外聽，疑是錦雞宣。


會得撫民意，塵塵現勝身。仁風清萬戶，香氣襲重裀。宦海多遊客，林間誰掛巾。到頭無別致，色色在當人。


一夜西風動，微涼生古丘。荻花開碧眼，桐子豁青眸。鶴影月應露，鴈聲雲豈留？老僧殊未覺，漸漸雪盈頭。


心澄涵萬象，筆秀掃千軍。天下士同會，文元必讓君。


才雄如倒峽，學邃似停淵。一展摩空翼，垂雲必戴天。


吾儂無可別說，標指須當見月。直饒見得分明，還應打破鏡歇。


大道絕同，任向西東。石火莫及，電光罔通。


大道絕同，如太虛空。隨方圓器，處處圓通。


大道絕同，任西往東。針劄不入，水泄不通。


凡是何物？覺是何物？以覺覺凡，腦門無骨。


公能猛志，克襄大事。大事既成，物我俱利。


亂翻波裏現樓臺，大士全容水面開。紫竹林間鸚鵡滑，聲聲微妙響如雷。梵音洞口長松鬱，古佛舍利寶網罻。萬象森羅海印文，瑩然透徹渾無物。縱觀纍纍似穿珠，百億分身體不殊。八萬四千咸具足，堪將大地作規模。手摩非匾亦非圓，逼塞虛空無變遷。一粒粟中含萬象，隨機應現任舒卷。旃檀塔內覆盂寬，分付當人仔細看。仔細看時無影相，分明托起沒多般。我師初登菩薩巔，快說此記超言詮。字字春山含秀色，言言理致入幽玄。倩壁鐫來億萬年，莫教草際褁雲煙。


疊石磨磚砌草叢，玲瓏八面不通風。嵯峨碧聳千峰外，月似銀缸朗太空。一切眾生三世佛，盡情約束瘞其中。不知何業感斯報，逸目普觀性相同。性相同，萬有空，觸碎髑髏個個雄。於今不必分緇素，一併都來入此中。


生長巴川， 證果鵝碃。 暢厥宗風，
所在奪席。 近祖義興， 屺陽卓錫。 臘屆六旬，
干茲示寂。 惟彼臥佛， 是同是別？ 法振千秋，
履藏一隻。

