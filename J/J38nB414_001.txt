嘉興大藏經（新文豐版）數位版, No. B414 山鐸真在禪師語錄


西天東土心法密付永遠流傳善自保護


鷲嶺傳來赤骨窮法無法法付宗風秪將空印傳心印奪食驅耕在爾躬


鐵角泥牛躍海瀾三玄三要盡掀翻碧雲分付無多子扶起靈山舊剎竿


印泥印水印虛空竺國支那共此宗付爾烏藤無別囑直教隨處播宗風


窟中師子兒踞地善哮吼滅卻少林宗永光石橋後


傳本無傳得本無得捉把虛空付與聖拙


鷲嶺拈花旨東西傳不歇無垢亦無淨永持莫令絕


一空含眾象眾象悉歸空究盡空歸處方能契此宗


了了常知無可了究心究法在忘言言忘法亦無餘息只此傳心遍大千


一物亦非有無名亦無字處處不留情塵剎無非是


非心亦非法無受亦無傳言意不到處堂堂總現前


心地含萬有非種亦非生菩提果自得非地亦非心


傳本非心傳受亦非心受秪此非心法心法本成就


泥牛啣月出海濱木馬嘶風嘯夜頻有時踏斷虛空


華峰鎮日憶南湖恰接瑤章興不孤干木逢場搬傀儡奚囊過譽出頭顱斒斕繞膝惟兄弟松菊歡顏侍大夫堅固牧淳真上士恐貽徵檄令人誣


森森庭柏護朝煙手植根深不記年紅葉忽驚山寺雨白雲泣斷曉江天顏荊烈烈非無藥諗果綿綿實有緣莫怨鴻濛歸去悄辭音寥廓尚依然


山居博飯又無田乞食門封空缽還土硬石肥虌腳瘦巖懸壁落橡珠尖拈來竹杖如龍壯著起芒鞋似虎便寄語檀那休咄怪碧雲奚併首陽傳


迥迥華峰兮桂子香潔高拄天中兮星辰可摘炎暑登臨兮冷若冰雪供金仙兮甫自何劫秀鬱蔥蔥兮浩然不竭鑾輿行在兮三呼聲接興之與廢兮人心賢拙或理數然兮故爾殊別剝盡而復兮賢愚相迭巍峨玅莊兮素兮絢曄今之視昔兮後以為則雲鶴寄跡兮森象羅列厥中惟一兮光風霽月福被萬億兮存乎道德


尼山夫子鷲嶺釋迦人各從志豈較儉奢誠能造物競落天花石泉壯色衛護僧伽功同日月德被邇遐堂堂福址浩浩無涯


建寺之意修福基址譬夫大海源源無已諸持器者各從其取若但空手誰得其水未有持器不得之理招提一方福庇鄉里非止鄉里天下公此人若不宗是誰不公因彼其實表彰若功其實不孚名德皆空後來君子履踐實蹤踐履不實虛名何益雖千萬祀其理不易

