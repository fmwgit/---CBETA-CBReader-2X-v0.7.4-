嘉興大藏經（新文豐版）數位版, No. B495 天然居士懷淨土詩


三教雖云共一心名儒格物悟天真玄門妙道飛仙少萬法歸原我佛親


金剛臺上大金仙遙盼眾生不計年欲脫娑婆生死苦早尋歸路莫遲延


擎天堪羨棟梁材鼎鼎調和眾所推名姓已書麟閣上還須樂土一登臺


位列公卿且謾誇鰲頭獨占眼前花真經六字無心念大限來時何處家


伶俐書生蓋世才文章莫向草中埋未知身後歸何處快念彌陀猶晚哉


仗佛光明剃了頭剃頭離俗貴真修真修若不明宗旨勤念彌陀歸去休


方袍圓頂世人欽不念彌陀枉作僧業識忙忙根本散鐵床銅柱請超昇


既入空門休縱飲沾唇即是孟婆湯迷魂亂性真狂藥欲免烊銅快放光


決志參方恐陰魔無如把穩念彌陀橫超三界西方易直上九天岐路多


選佛場中人萬千形同諸佛頂皆圓坐教人法雙忘後本性彌陀自現前


無誠那得金剛座有污如何望寶蓮禪淨歸原同學佛毘盧極樂破蒲團


玄門功就上蓬萊羽化能空三大災白日全家騎鶴去也須念佛出輪迴


五漏形骸是夙因緣何不念本來人本來念念常相憶轉女成男越愛津


彌陀謾說住西天只在人人方寸間多謂妄情難見佛此心清淨即慈顏


青蓮葉上嬰兒耍紅藕絲中共命飛逆順若還親薦得誰家屋裏沒阿彌


綠水青山閒歲月紅塵白浪鬧邯鄲一生幻景無多少十念彌陀有若干


高一聲來低一聲聲聲願結樂邦盟樂邦謾說程途遠處處頻伽遶樹鳴


懸崖撒手念彌陀一葉蓮舟出愛河七日若還心不亂誰分極樂與娑婆


五濁塵中修白業七珍池上坐金臺人人曉得西方好何不彌陀歸去來


安養壽長須早到閻浮苦大莫遲留世人欲覓還鄉道快念觀音渡海舟


周易未分無一畫中庸末後似乎禪立身須仗尼山理念佛終歸極樂天


裙釵遶座非為慶脂粉髑髏如白刃不念觀音早轉頭問伊怎脫妖狐陣


老而不死頭如雪食肉衣皮心似鐵不念空王碌碌過眼光落地如何說


返本還源最直程彌陀十萬晝連更口無剩語心無念七寶池中定有名


聽得牟尼說也麼執持名號莫蹉跎純真一念全無間不歷僧袛獲佛陀


玉帝安居善法堂凌霄寶殿紫霞床百仙諸子如雲遶同念西天老願王


閻王供佛森羅殿侍立牛頭并馬面未舉幽冥悽慘刑先開黑白分明卷


日光指示甚分明纔出東來就西行堪嘆愚痴無淨念甘投利欲大深坑


金烏常駕法王舲晝夜遊行無少停惟恐有情常在夢朝朝喚起示歸程


照破虛空大日輪光明顯出紫金身無分高下皆摩頂導引西歸不暫停


金仙趺坐紫金臺大士聲聞處處該遍歷娑婆喚歸去凡夫幾個肯頭回


富貴場中多少人晝餐殺戮夜交勤可憐甘受波吒苦不肯回光自照心


舊業新殃俱解釋一心秪念波羅蜜萬法歸一一歸西西方極樂無倫匹


昇沉三界不停時日落之方有故居普勸諄諄期早到莫教狼藉自羈遲


慾海波濤日沸騰勸君駕筏渡迷津迷津汩沒多豪傑欲脫迷津須認真


萬類有情同佛性多因妄想異形軀互為相噉不休息甘受輪迴生死拘


顛倒夢想貪愛婬欲心不動夢想清夢想俱清離貪愛即見彌陀清淨身


火裏蓮花煆煉開光明遍照不沾埃人人自有天真佛何須辛苦待當來


暴雪自投狂火路善良穩駕順風舟陰陽鑒察形隨影枉使深心夜半謀


黑夜醺醺合了眸情癡眷戀粉骷髏英年不識清涼境活火燒殘嫩骨頭


蓋世英雄逞己知阿彌陀佛不勤持色身妄認為真體真體真空空裏虛


荷葉卷舒團坐具芙蕖零落散袈裟隨波逐浪無休歇一上蓮舟穩到家


武林雖則風光好不若耶溪流水清更有西方開九品青黃朵朵盡標名


石蓮木患與菩提日夜揩磨念著誰捏斷線頭珠滿地拈來處處是阿彌


白飯黃虀度幾秋得休休處便休休勸君蚤赴宗雷社莫與兒孫作馬牛


法體人人心本具蓮邦只在想中成閻浮世上人雖惡念佛功多定往生


饒君修到非非想還在輪迴三界中快悟迦文真實旨西尋極樂下勤工


池內金蓮蓮內人個中消息甚分明凡夫不肯將心洗日夜熬煎近火坑


道不遠人還自悟心即是佛莫他求豁開正見無餘念萬別千差一旦休


地獄天堂總莫居可歸極樂玩芙蕖辛酸地獄無時了狂放天堂有盡時


娑婆胎育苦千千極樂蓮生香滿天有功且住濁惡世無願難撐彼岸舡


百億須彌華藏剖兆千日月空中走凡心寂寂聖心休金沼蓮胎箇箇有


水鳥樹林皆念佛為人何不試觀心觀到醍醐親灌頂大千世界盡黃金


九十六門邪教說百千萬劫轉輪迴勸君快念彌陀佛就我西方徑路歸


敔山念得一聲佛嗽口澄江五六年看破形骸非我相真空宛出本來顏


幼失詩書不擅耕從來憂道不憂貧人間甲子無多日願作煙霞野外民


未入名山尋勝蹟偏依流水種青蓮而今學就龍舒法暮暮朝朝佛百千


閻浮狼藉幾多年非道非僧不是顛五濁池頭頻濯足蓮花踢出水中天


落月長庚對我家門前九品好蓮花蓮花大似娑婆屋更有金幢覆寶霞


樂極時參南海容婆娑日念西天語有朝脫體坐金臺諸上善人同一處


無心戀著閻浮事有念思歸極樂邦三業清清塵夢覺吹來陣陣藕花香


鄉村四月盡栽田獨有山人愛種蓮因果分明無滴漏心空及第藕如船


不效雙林弘大法偏依三有覓蓮花往生極樂低低品勝過娑婆富貴家


朝朝禮拜拜空王夜夜焚香念樂邦有日娑婆功行滿優曇上品放毫光


念念念歸安養國心心心想往生因我今勘破廬山遠總是蓮花會裏人


生死輪迴不暫停釋迦立教勸修真弘施棒喝僧無數篤信西方有幾人


人人有分甚奇哉本性彌陀不用猜話到盡頭難束口妄無起處即如來


萬行不為惟白業一心秖願離娑婆非予執定西歸法猶恐當來又路多


佛言成佛無難事我悟西來微笑顏苦海浮生遮障重升沉六道自循環


無花不識春消息有月方知夜若何佛在心頭須蚤悟若還未悟有淆訛


日月兩輪天地眼虛空一片聖賢心日月有形忙不了虛空無相性常清


西遊十萬恒沙國即是吾師大道場無量光明花燦爛巍巍趺坐鼓音王


一聲佛號悟金仙因地光明大果圓萬行歸元同證道西方堪翫有池蓮


寂寂普觀無量壽珠網交羅化日時寶蓋幢幡分五色幾回親夢浴蓮池


彌陀西住祖西來念佛參禪共體裁超霞拈出請君看菡萏何曾兩樣開


人心如月在中天月在中天幾夜圓圓得浮雲多覆閉無雲圓月始天然


六天不著無名漢願往西方作佛奴寄語市朝賢達者人間富貴只須臾


百年過失三途近六字修持萬行圓榮辱臺前無道則放生社裏有高賢


諸方浩浩盡宗禪幾箇高超彌勒前淨土杳無問津者惟予翹望已多年


我有衣藏無價珠光明無欠亦無餘箇中遍照元無物獨露真空滿太虛


晦菴後裔拙天然自幼生來好問禪鞭醒鐵牛連夜吼耕翻八識寸金田。


雙谿重整宗雷社普勸同修極樂緣十八高賢知我意浴池應放寶花添


頻向諸方弄爪牙親承福勝授袈裟袈裟零落難縫補露出西來五葉花


鬚髮髼鬆續祖燈塵居無欲更無能兼修淨業兼行道不似儒翁不似僧


道冠儒履佛袈裟徹骨風流處士家頻向床頭尋極樂火坑開出勝蓮花


山居久傍苧翁泉泉傍幽棲每炤顏顏貌年來不如昔此心無異水中天


學證無生非偶然昆虫草木總周全千祗聞得醫王法屢世修成淨土緣


問子何事寄苕川為禮吾師雙徑前西雨東晴參透了仍歸淨社樂無邊


阿彌陀佛念千千念到山邊與水邊來往世人休笑我殷勤念佛勝神仙


火裏蓮花非是草光明如日離蓬島謾云仙佛盡居山大隱依廛人莫曉


紅蓮相映白蓮開獨有青蓮結勝胎花擬樓高摽姓字藕如船大長金臺


丈六金身是法身法身向上報雙親雙親仗佛超三界方顯男兒大孝真


父母非親誰至親至親極樂老能仁無窮歲月常相憶相憶娑婆念佛人


彌陀一卷佛家書七寶樓臺我舊居不是道人貪極樂觀盡娑婆總不如


蓮邦卻在自心頭只是無人著意修更有願王垂念切惟予常望碧雲樓


不跨珠頂遊蓬島慣想金容依市廛清淨心中無別念知音莫更問吾禪


朝臣待漏翻千卷我持六字不成行少年曾學神仙術半老思歸極樂鄉


消磨歲月功夫到煆鍊身心智慧長具足六根無欠缺凡夫何異法中王


自性圓明無染污本來清淨不飄淪娑婆極樂兩無間心沼蓮花瓣瓣金


諸賢莫笑我歸遲上品金蓮花未舒不是某家誇大口此心能有幾人知


不駕五湖名利舟不修三界人天福饑時瓔珞粥兩餐倦則維摩床二宿


歷遍天涯寓徑山苕川分得水雲灣不聞南國風波險常憶西方歲月閒


圍遶千山與萬山一椽偶寄兩谿間西來大意人無問碌碌長街我獨閒


非予欲捨娑婆苦無奈紅輪如轉鼓百歲光陰倏忽間無常老病真悽楚


非予取彼西方樂步步金蓮常襯腳行樹樓臺眾寶成天餚甘露隨心酌


法王原在自心中何必重宣極樂宮安養大師親面目全身無量等虛空


超霞不是歸何晚為勸娑婆念佛緣直待因緣時節至如蟬解蛻法王前


吾詩雖則不成章頑石聞知放寶光普勸往生行佛事贈君苦海作舟航


西方歸處一輪紅赫赫光明絕影蹤上下四維無不照通天徹地紫金容


滿腔澄澈碧琉璃本性彌陀滌垢衣法體圓融無色相海天空擬月光輝


十方一坦布金沙七寶玲瓏散曉霞無數浴池花燦爛百千樓閣法王家


亭亭寶樹景偏多玉葉金枝異鳥歌二六時中聲不斷飛鳴宿食遶娑羅


八功德水浸金沙四色光明映寶花念佛人歸蓮始綻法身沐浴淨無瑕


毘盧樓閣插清天人壽無疆不記年七種靈禽常念佛十方賢聖共談玄


玉骨金鬚透水濱團團千葉不沾塵箇中二十莊嚴海極樂娑婆是比鄰


巍巍千丈紫金身百寶莊嚴絕比倫眉際白毫光不夜胸前卍字禮天人


涵蓋乾坤無量體紫磨金色太虛同遙伸玉臂摩人頂指點眾生悟本空


肉髻圓明大慈父寶冠瓔珞化如來千輪輻足隨流轉九界尋聲引眾回


五百天花冠燦爛一聲佛號證圓通自從親入三摩地常侍彌陀演苦空


黃金細末舖池底綠玉新枝透樹尖空裏散花空裏樂玲瓏梵剎遶諸天


金銀佈地玉為田四聖六凡坐寶蓮鸚鵡伽陵歌又舞喚歸男女萬千千


七重行樹景敷揚八面金臺放寶光說法慈尊咸護念百千菩薩立成行


琉璃地上黃金屋白玉階前瓔珞幢寶蓋懸空垂佛頂蓮花隨足襯雙雙


行樹金臺調御家諸天時供有名花頻伽共命咸稱佛演舞階前景自嘉


無邊剎海導迷情萬行圓明本現成寶殿瓊樓空色相金剛臺上說無生


紫金臺座證無生本性如來自在行解透目前諸大部彌陀垂手接殷勤


金蓮臺上放光明密行惟持六字名百寶欄楯光萬道觀音化佛遠相迎


戒珠無污體圓明施捨時時利有情萬葉金蓮花接引親隨勢至往西行


六時稱念南無佛不動塵勞憎愛心華蓋幢幡臨命後寶蓮敷足眾相迎


塵居念佛悟無生忠孝門墻公與卿坐臥經行聲不斷蓮花相接過疑城


從來不信彌陀佛半老皈依越萬程金臂遙伸歸念切相隨海眾樂邦生


熟徑難忘輕五欲不持淨戒不修行腥羶未斷時時佛童女天花指路明


業重三途頻入夢偶然結箇往生因臨終十念彌陀佛遙見蓮花來接迎


牟尼西越演真空千有餘年大漢通靈異夢中人主覺朝朝傳奉念無窮


一代名流事遠公匡廬開刱寶蓮峰虎谿三笑留真蹟白社從教萬古宗


彌勒親來我婺州化身善慧示因由君王尊信迎歸闕築室雙林七佛遊


社結香山老太傅古希之外愈心堅送迎不敘寒溫話念念神遊極樂天


眉山學士號東坡出入常懷接引圖龍井山中開勝會臨終直趣法王都


妙藥埽空千世妄靈丹點破一腔愁箇中念念彌陀佛救濟貧兒遍虎丘


幾翻應試梵村過親叩雲棲念佛陀清獻西遊濲水路先生乘楫離娑婆清獻公宰相趙文懿公之祖體如公狀元唐汝楫公後蘭谿人


國師面聖轉江陰吳越群儒佛社臨十萬洪音忘晝夜優曇華發敔山岑


五蘊皆空猶有夢書生夢裏請摽名名摽普慧普賢至兄弟同修極樂盟


佛說臺山原是金故移蓮社訪知音乘獅道者親來往五色祥雲遶竹林


青蚨十百杖頭懸赤子從教種寶蓮幸得庫頭錢鈔廣誘歸男女萬千千


私取王糧立大功放生感動十閻翁密修細行人難學海外能令法眼通


東西如隔映窗紙點破分明一樣天幻住蓮花成寶座隨機說法淨塵緣


醮樓聽得一聲鼓喚醒書經夢裏人擬就西齋誠實語知音切莫自因循


雲棲宛出渡人船十萬餘程晝夜旋更有一般難信法要將東土易西天


重開佛會大江頭多少名儒碩德修鱗甲羽毛同解脫遨遊極樂永無憂


流水婆心世所奇雙溪繇建虎溪期一番舊案君拈起三笑新欣誰更疑前進先生由念早後來居士莫言遲遠公誓願慈航普四眾同登次第支

