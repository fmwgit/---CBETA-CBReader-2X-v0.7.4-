嘉興大藏經（新文豐版）數位版, No. B465 子雍如禪師語錄


渠流曲曲遶瓊墻。月落園林井墨粧。翠柳凝煙寒色淨。白蓮帶露吐青香。村名設舞臨高閣。鵲噪青山近草堂。風送春聲情未息。又添夏景引爐長。


寶劍橫拈袖裏藏。當門妙舞與人看。空王殿上行全令。萬象森羅毛骨寒。


獅子猶來不假聰。崢嶸歹躑是非功。一聲哮吼乾坤轉。驚起泥牛上九重。


三尺烏藤被孰瞞。牛頭當面馬頭安。虛空有體親須證。分付時人仔細看。


笙歌城裏覓知音。歌者歌兮聽者聽。一句曲含千古意。蘆花明月兩無心。


老大年來無可得。只因皈佛出紅塵。出家傳法傳心要。藥病與他身有神。


一缽南園與北園。消磨歲月半枝禪。說我人間閒古董。半似神仙也是仙。


從來學道喜山居。靜夜彌阤意自餘。會取本來真面目。何須更要理鯨魚。


一點靈臺耀古宗。同門出入也難同。度人寶筏常無倦。一片婆心不借中。


雪裏梅花別有春。久居深谷不凡塵。清身欲度香風遠。幾樣風流別樣神。


一道神光獨占先。幾回雲榻覓枯禪。無心了道心窮也。有意尋仙不遇仙。


鉏雲種月學山居。不盡山花道有餘。石做枕頭不是虎。一天明月半床書。


竹裏風聲韻不同。臬和皓月亂東流。花同鳥語傳新句。多少清吟萬景中。


第一玄。赤體無私萬象前。端居寶殿尊寰宇。一物猶來話別傳。


第二玄。藏鋒雪密語偏圓。投機利便通玄旨。萬別千差一句詮。


第三玄。向棒掀騰絕異聞。金風體淨分明極。萬境之中獨露先。


第一要。一物無私照。赫赫大分明。突出入玄奧。


第二要。乾坤盡返照。句裏笑囊藏。得意須防飽。


第三要。舞掌呵呵笑。家貧愁殺人。赤體無絲好。


三要三玄體用親。無言童子笑嚬呻。搬柴運水知玄妙。摘柳尋花別是春。


舉起青鋒不直言。草鞋無耳也無根。昨因雪曲歌聲滑。聽得愁人亦斷魂。


海月臨天宇宙光。令人心地得清涼。當年煙水尋方歇。此日金臺唱道忙。接物利生原有願。祝筵皇帝壽無疆。閑來多少青雲客。每向吟哦集講堂。


春風二月泛行舟。兩岸鶯聲送客遊。柳色半含情漫切。孤帆高掛逐金鷗。


閒攜竹杖出松陰。不盡山花送客心。萬紫未舒藏雪密。一腔清韻點秋金。


帶水拖沉到上林。相呈話舊遇知音。一堂風月貫今昔。花木庭前古佛心。


西山佳景漫相尋。桃色紅兮柳色金。滿目春光無限意。翠微古蹟到如今。


幾番拈來幾番新。幾用心機勿記春。不怕山猿數偷果。單防內賊入幽林。


知君忘識出常人。猶喜烏藤接上賓。惟愧素貧無可贈。頻將書史漫同論。


數載聞名未得逢。今朝一見話偏濃。拈來佛法無多子。別有家聲繼祖風。


久慕高賢尊貴種。喜從佛法起家聲。道存劫外君先得。花發幽庭占早春。


待師立志是高賢。法外須知有別傳。迥出身心無一物。自然成佛在人先。


棄家拋業幾忘年。未遇知音莫與言。創業是難守不易。諸徒莫作等閑看。一樑一柱好護惜。片磚片瓦無拋殘。山僧此語能尊守。珍護將來有福端。


賓中賓。芒鞋竹杖眼無睛。芒鞋三個耳。竹杖醉酩酊。


賓中主。風前月下同君舉。月明天漢靜。風舞漏聲齊。


主中賓。鳥啼花笑雨頻頻。鳥啼山月市。花笑正逢春。


主中主。萬機齊唱出庭闈。寶鏡當軒妙。臨臺識者稀。

