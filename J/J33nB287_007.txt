嘉興大藏經（新文豐版）數位版, No. B287 自閒覺禪師語錄


昨別未幾許霜風送好音寧知摩詰老蹤跡入梅林竹戶藤為幔芸窗薜作衾山回情更遠水繞意偏深散坐溪頭石閒看雲外岑沙鐺聲接筧樵子語連禽自得幽居興渾忘故國吟塵居塵不染俗處俗無心結足誰為伴生平一素琴


憶彼石梁橋昔予曾獨步別來十餘年隱隱雲生足飛瀑灑天花奔濤傾玉露萬顆窮子珠一曲洗心路白鹿與黃猴聲聲啼古樹往事謾追尋金烏趁玉兔子去秋山青秋花香正好秋夜月明時秋光浸新藻靜坐冷添衣閒行休外討事訖即歸來莫待霜枯草投機一句親針缽為君保


了卻儒宗接濟宗漏聲聽盡聽參鐘夢回密印親承囑定起頭陀夙願逢機契翰林松有韻水流白塔寺潛龍聞君剎剎分身現何日幢移太白峰


憶昔庚山歎聚起盤桓唱和洵知己自後分襟賦別離相逢又在天台裏而今方幸作同門飛錫復向嵩巖止關閉休將一步收關開還覓真獅子


海鄉默坐聽洪波最喜同條杖子過八載道交心似月一期談笑辨猶河禪思柳絮機偏契道氣茶香意更和漫謂冰壺無剩影豐干元是古彌陀


鹽官把釣錦鱗多況入明州獅子窩分座半千龍象繞接機一句雪霜和燈聯太白承微笑韻壓玲瓏賦浩歌誰謂別峰仍見奪法幢遙企影婆娑


法社初開海眾臨芳規振起舊叢林庭前古柏參天遠檻外清池映月深夜靜鐘聲驚四野晨朝法鼓震千岑此回自喜多生慶何必重投水缽針


萬里峰頭霽色開塞鴻秋老向南來登高乘興呼諸子望遠分題試眾才黃葉飄飄飛谷口白雲片片出山隈玉屏應為閒身設障斷風塵待我回


萬里晴空雁影來攜笻赴召法筵開塔峰鳥雀聲添韻潭底蛟龍氣作雷柱石兩宗千古業流通一貫五車才相逢會許針投缽共賞秋光茗一盃


衝寒杖笠造城東入眼梅花白更紅鐵幹自能欺臘雪冰心偏愛引春風騷人睹色分清韻野老聞香寫客衷興到共留遊賞句不將綺語奪天工


尋遍千峰與萬峰而今方可寄行蹤山中怪石知酬和嶺上閒雲識澹濃有缽不尋村落飯無心懶接俗人封遙思舊日知休客為我多栽傍水蓉


苕溪半似雁山圖碧沼常看浴鷺鳧樹挂藤枝情最密門垂柳線弱堪扶虯松風舞無窮韻古澗泉濆不盡珠春至百花開爛熳謾誇劉阮入仙都


城居瀟灑勝山林別有清機邁古今入室不論蘇子帶出瓶何用陸公禽放懷逸韻庭前月賣傲風高枕畔琴肯向世途抽腳早相期雲壑證初心


擬和歸詞半未成松陰恰喜接淵明遠來慰我山中寂相見知君世外情夢醒不煩花更指蓮開猶有社堪盟從今識得溪邊月三到應思龐老名


赤城遙望不勝愁負笈離親八載遊一撮乾坤憑足遍兩九日月仗肩收風霜歷盡懷甘乳山海行多慕首丘此去莫將晨夕誤思深不在彩衣酬


四顧山峰杳層巖勢接天未尋樵子徑先接洞中煙柯爛君王在桃開阮子仙不須基局破早已落機前


南北雖多識關心只一人塵居雙眼豁念寂萬緣真別路花開盡連床燭換頻相違在今夕分影意猶親


銅峰月初上萬里絕煙塵北望清光遠南來紫氣頻蕉園書舊賦梅圃踏新春分袂兩寒暑機酬契遠神


訪君湖口上縱奪一枝笻放去摩霄鶻收來出海龍門庭逼秋月道骨凜寒松任是龐公舌難當劈箭鋒


古道松楸滿蟬聲噪夕陽泉流思遠脈花兩挹微香一片清輝迥千秋嫡胤長依回意無限遲步下山塘


春深林樹綠石瘦掛珠藤花徑牽蘿入溪橋策杖昇弄歌池上鳥偶語竹間朋觸目生機發臨行再去登


絕頂雲深處香巖傍竹廬敗荷連衲補霜芋帶泥鋤一道泉流碧半簾月上初柴門雲自掩禪寂自如如絕頂雲深處歸源別有宗當門一池水夾路兩行松饑束三條篾閒拖一短笻陞堂驗端的行者打參鐘


千尺飛泉下碧宵巖前時見雪花飄勢到不平情愈激欲歸滄海怒長號


茅菴遯跡徑峰西攜得新思過小溪不意白雲方出岫空留燕子戀春泥


客囊空束杖橫肩行盡江南江北天瓢笠已盟泉石計柴頭品字是吾緣


數載談心道味濃花前竹底步從容此行未卜懸瓢處待得鴻來托信封


和風吹醒醉梅花高節多聞隱士家為愛白雲辭七品海天長嘯樂煙霞


山徑行來景漸幽七池分月襯花流鳥啼處處留春韻一帶溪光映玉樓


不經陶鑄本天然想見洪濛萬象先香爇不須勞帝釋一層雲過一層煙


流泉豈為邀明月不道泉流月自來有意何如無意遠無情偏為有情開


五百阿師無定力卻隨流水出天台花街柳巷邏齋罷又逐閒雲過嶺來


山居何處紡新絲葉底蟲吟似有詞織盡秋光無可贈幽窗添得幾篇詩


千條萬縷細如絲總結全歸在一枝即此用兮離此用為人覿面力提持


玉笛聲高和晚鐘梅花韻落送春風胸懷縱有無窮事散入前溪煙浪中


健時苟不肯參禪病到通身苦現前試看此中誰是我從他熱惱一時捐


參禪須是信為基賢聖階梯立可期祖意西來親薦得庭前古柏又抽枝


參禪須是悟為根摘葉尋枝佛祖冤但得腳跟紅線斷阿誰與你論風幡


參禪須是行門全執爨肩薪事事先負米石頭當記取應須努力學高賢


腳腳分明試本心一毫力欠碓頭輕因思墜石黃梅事千古真堪作典型


鑑湖一派水流長浪打龍山去勢狂我欲結茅湖口上不知把釣在何鄉


盡道龍山隱臥龍臥龍端不在山中半天鱗甲參差下莫訝山僧瓦缽空


幾回相見氣和同萬里雲山一夢中且喜團圞忘顧鑑黃鸝依舊叫春風


住山無別好因緣柴水開門不費錢贏得嘴邊生白醭閒身只共野雲眠


孤巍卓出萬雲峰石磴空盤夾道松血脈流通聲振遠覺花一朵獻芙蓉


湖頭又見柳拖金道話殷勤意轉深肯向六窗虛寂靜何妨城市與山林


九峰峰下泖湖邊中有維摩喜坐禪把住關頭忘顧鑑腳頭步步是青天


十字街頭作戲場四時儘有好風光廬陵米做曹山酒個裏明明不覆藏


柏子飄香促使符片帆明日到鴛湖臨岐無法堪留贈衣裏人人有寶珠


相逢客舍意如何方外交情感荷多無奈閒身閒不得芒鞋仍欲入煙蘿


扁舟送我到山房竹榻雲床暑氣涼趺坐不知花雨下一聲幽鳥叫新篁


春城煙柳伴桃花送客湖頭日未斜枝上好音聽不盡一江新浪款君家


白雲片片峰頭落綠竹竿竿遶屋斜時有埜人來借榻煮茶分韻看梅花


和風解凍又含胎隱隱幽芳不用排最羨春魁兄與弟迎香鬥艷一時開


昔日清涼有此瑞山翁入眼又生疑曇花今日重狼籍凜凜天機喪所知


桑麻埋沒古招提斷碣難尋宋代辭我欲卓笻扶故址恐驚鷗鳥動狐疑


昔年獅窟今狐窟九上三登已寂寥荒草堆頭無斷碣門前空有趙州橋


柳線絲絲拂小樓輕煙時復滿汀洲燦君須用深留意陶令曾稱五柳侯


萬古撐霄勢若雲碁盤黑白未曾分機先一著誰能委九帶堂中碧蘚紋


片帆高挂楚江風故國梅花正吐紅昔日交知重話會莫忘陽羡住山翁


講得天花亂下來廣長舌相吼如雷化城無限痴男子驚入文殊寶鏡臺


江南掛缽處太白與天台攜杖歸山去清風滿袖來


空山池水碧永日洗松風靜聽無言說巖花開正濃


背眾侵常住偷安小化緣是非爭勝負立擯出堂前


胸中別無活計笑看雲住雲行何處薰風掃盡龍舟繫斷波聲


邪法總歸正法喜逢護衛王臣蒲劍斬除魔窟入室唯許同人


事事要須自肯眼前草木皆兵會得腳跟線斷管教神氣和清


喜有竹松作伴更容麋鹿為鄰一笑藤蒲定起不知誰主誰賓


截斷渡頭蹤跡風吹江上狂波賺殺紛紜豪傑無端誤入煙蘿


石室無人問鼓角驚聞一曲梅花調古來看出岫新雲

