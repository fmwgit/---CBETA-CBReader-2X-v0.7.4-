嘉興大藏經（新文豐版）數位版, No. B182 萬如禪師語錄

萬如禪師語錄卷十終


龍池金地， 源公卓錫， 毒龍聽戒， 白虎侍側。
龕內神光， 至今曄曄， 幻公後啟： 來自臺山。
一笠之覆， 大千攸關， 藹然提獎， 拍膝而還。
再傳密公， 服勤雜傭， 獨授心印， 扶臨濟宗，
往開法席， 于彼天童， 天童楖栗， 敲盡窠窟。
又傳鐵漢， 堅苦豎脊， 歷劫沉疑， 一朝大徹。
雖經爐錘， 自出標格， 禹門田園， 從此掀翻。
三池泉脈， 是是歕， 未了因緣， 仝收片言。
參學就之， 春風霽月， 士紳同瞻， 敬松愛栝。
應機而啟， 何迷不豁？ 幻之慈憫， 密之風霆。
更泯色相， 而斬葛藤， 於劫火中， 振此迦陵。
是萬如師， 超然果位， 曹溪嫡傳， 三十五世。
山靜泉深， 主茲福地， 師之結宇， 娑羅再榮。
師之藏骨， 石塔崢嶸， 綿綿法嗣， 同證圓成。


拈花微笑有來繇，只為癡狂向外求。幸得社中無此輩，人人鐵額與銅頭。


春日桃花爛熳開，吳山越地兩徘徊，清宵頻掬鴛湖水，自有天童月到來。


拙守鴛湖已有年，因風垂釣閩江淵。屢蒙赤手為牆塹，幾賴真心結勝緣。不是多生熏般若，豈能末世信單傳？無私一句酬檀度，影落谿流月在天。


野性從來懶去留，臨谿輕泛一扁舟，尋常最怕低低睡，卻把青山作枕頭。


無影枝頭一點春，鳥啼花笑泄天真。頂門若具超方眼，南北東西罷問津。


世上紅塵劈面來，居山松竹不須栽，钁頭邊事能端的，歷劫無明當下灰。


靈山法脈到師翁，一滴龍池太白弘，閩地遠來瞻禮畢，抬眸松柏葉藂藂。


八十七年只者箇，回光直下須擔荷，黃鶯深處一聲聲，佛祖本懷俱說破。


一入龍池憩此身，萬山羅列作嘉賓，聲聲黃鳥啼清晝，不必山僧更指陳。


路僻林深人跡稀，青山唯見白雲歸，閒攜拄杖三橋步，驚起幽禽遶樹飛。


黃檗棒頭出臨濟，龍池滴下有知音，天然沾著通身快，雖未興雲罷問津。


欲識真常理最玄，山河大地熾然宣，薰風陣陣吹毛孔，薦得方知有別傳。


覿面堂堂復是誰？老梅斜放映清池。馨香撲鼻無多子，泄漏春光一段奇。


無位真人赤肉團，面門出入好生看。碧天雲散孤蟾耀，遍界流光影自寒。


西來祖意庭前柏，驀把家私當面擲，頂眼豁開笑不禁，方知趙老白拈賊。


儒門宗主佛金湯，清淨心田洵是剛，富貴不能籠鐵漢，塵緣安得繫檀郎？纔聞西土青蓮放，忽見東方白玉藏，陽燄波翻空世夢，禪林千古逗餘芳。


大地都來不二門，黃鶯啼在綠陰村，豁開正眼無餘事，天上人間我獨尊。


龐公棄卻家財後，一見石頭便知有，再叩江西馬大師，吸盡西江絕所守。金沙有箇楊居士，苦志參禪日已久，把此因緣說與渠，他日相逢須哮吼。若還擬議意丹青，一條拄杖劈脊摟。


綠暗紅稀景自幽，薰風拂動釣魚舟。一歸何處親知得，始與龐公把臂遊。


參禪須是猛烈漢，如一人與萬人戰，掃盡煙塵見太平，看取三門騎佛殿。


人人具有真常道，悟徹方為長壽仙，大福德公可擔荷，小根莖輩豈能肩？前來眷屬曾無面，現世親姻亦暫緣，揮動金剛王寶劍，塵勞截斷復先天。


情忘何處覓親冤？大地都來作一軒，足下條條皆覺路，目前物物總家園。明心豈用尋章句？見性方知沒半言。寄與毘耶黃居士，秋風庭際葉偏反。


童子南參五十三，家家有路透長安，雖然不出門庭去，自信毫端法界寬。


從門入者非家珍，一著明明日用親，大地撮來栗米粒，此中惟證獨惺人。


夙植靈苗大有因，腳頭纔舉便通津，目前萬象難窮數，信手拈來不是塵。


道在當人扣己參，心花頓發絕言詮，圓明光照三千界，縱處塵緣不受纏。


日前一著離名相，無証無修無死生，全憑者段真消息，能與冥途作慧燈。


數椽小閣架虛空，四面群峰盻莫窮，不是歇心人到此，焉能把住嶺頭風？


儒釋殊形道自同，因耽言句背圓通，臨行指汝書中旨，不昧虛靈生死空。


村中住無一事，窮年竟日閒閒地。人來相喚喫盃茶，鮮能知味空垂餌。有人問，直指示，攔胸搊住難迴避。擬議還他劈面拳，要伊識取自家底。衲僧家心無累，孤雲野鶴堪同髏，佛祖洪名不喜聞，誰能更著貪嗔使？柳舒青桃放熾，分明泄盡天機秘，杜宇聲聲叫蚤歸，時人正被無明醉。日用間原不異，縱橫遊戲無不備。曾將的旨向人拈，蟭螟吞卻嘉州驥。

