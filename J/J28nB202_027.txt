嘉興大藏經（新文豐版）數位版, No. B202 百癡禪師語錄

百癡禪師語錄卷第二十七終


三界群生迷真逐妄，貪、嗔、愚癡歷劫遮障，苦海漂沉，永無出望，是故我佛如來以大定慧力攝伏眾魔於菩提樹下，為人天之榜樣。稽首拜言：非謗，非誑，要見如來不動尊，分明月在秋江上。


眼睛餓得火光出，鼻孔依前向下垂，何事鬧藍來賣弄？咄哉！好與驀頭槌。


面黃似蠟，髻涌如藍，出位迎佛，半癡半憨。意氣贏千萬，風流落二三，引得優瑱親努目，不知誰是老瞿曇？咄！今日令予大弗甘。


立慈示悲，尋聲救苦，如日麗空，無處不普。圓通門啟妙難思，五五分明二十五。


覆頂跣足，蓮瓣為舟，不是多般捏怪，亦非賣弄風流。噫！安得五濁眾生脫離苦海而與之同證同修，業債償來方始休？蓮舟。


為憐濁惡現新粧，七軸蓮經賺馬郎，去後不存金鎖骨，陜灘爭見好風光？馬郎婦。


千竿紫竹林，兩片青蘿石，獨坐意寥寥，見聞原不隔。善財童去禮何方？鸚鵡鳥來空躅躑，想是眾生界盡時，留將後代為標格。獨坐。


窈窕丰姿，舉世莫賽，活捉錦鱗，街頭叫賣。了度生心，償菩薩債，可惜相逢識者稀，辜伊走入支那界。魚籃婦，中懷楊居士請。


眼能聞，耳能視，一點慈心，普天匝地，招白鳥以飛翔，乘獅王而遊戲，針鋒影裏露全身，髮線縫中闡實義。要識渠實義麼？幸自現前，何處回避？髮繡觀音騎獅子像。


臥疾毘耶，憂心怲怲，一榻翛然，無欠無剩。噫！若非曼殊請問不二門，誰知汝是箇啞病？


心存蜀漢，氣壓孫曹，雖事功一時未就，實節義千古彌高。秋風拂拂，春水滔滔，夜靜常聞偃月刀，紫金光映綠征袍。楊沖懷居士請。


無事欣逢日暖天，襖穿斜引竹針聯，聯得好，欲垂肩，那裏猶來少半邊？


真月現前不展眸，貪淹黑豆幾時休？老骨董，計未周，何如衲帔早蒙頭？


不契蕭梁旨，而皮合識羞，煙波折葦渡，敗闕當風流。冷地坐，幾經秋？賺煞神光落一籌，至今熊耳猿啼月，多少聞聲掩淚愁？


箇事遍界難逃，明珠誰無一顆？看汝擬意西來，情知已是負墮。說甚傳法度迷？不顧口門招禍，隻履攜歸路未遙，塔尖寂寂青煙鎖。


問著便云不識，看汝何嘗有悟由？幾處受人毒害，想汝未必有真修。悟非悟，修非修，因甚麼花開五葉，遍界香浮？秪憑一副心腸，直解與鸞鴞作對頭。悟修、香燈請。


心頭似火熱，有話難分雪，獨自悽悽出鳳城，折蘆踏泛江心月。江心月色明，江上微風生，無端變作參天棘，殃累行人恨不平。傳印上座請。


葦可折，江可渡，單傳底意無回互，八十翁翁入屋場，真誠不比兒童步，若云只此便是，伊何異東行問西路？童子請。


跨水復逢羊，汝師明受記，如何便遺忘？闖入大梁地。機先齟齬兮浪翻楊子江心，句下鋒芒兮截斷神光隻臂，骨皮分盡葬空山，蔥嶺呈身捏怪異。老胡！老胡！當時若遇箇中人，三十棒料不輕恕。緝明禪人請。


單提玉斧破天荒，萬苦千辛已備嘗，就使經年成滯貨，劈頭一語定宗綱。宗禪人請。


面麤齒缺，膽大心堅，遠來震旦，磨盡風煙，接引當機如飛鵬劈澥，掃除義路似雲漢章天，此小乘根器之所不及，而名曰直指見性，教外別傳，花開葉茂從茲起，垂蔭流芳億萬年。


來也不可拒，去也不可招，從他覷破壁，風月自寥寥。何以如此？羊羹雖美，眾口難調。月典座請。


開甘露法門，破六宗邪見，汎潑天重溟，上梁王寶殿，心正體正，不順人情，氣高格高，難以近面。少林九載冷湫湫，賴遇知音通一線。一線通，汝之功雪霽，春山華自紅。


既已橫身截流，何用回頭轉腦？不如掩六龜藏，惜取自家珍寶。且作麼生是伊珍寶？珊瑚樹林日杲杲。


梁城已見幾，魏邦不受詔，穩坐山之陽，無竿下直釣。釣得妙，錦鱗跳，冷地思量真好笑。妙禪人請。


臂斷將心覓又無，更云安竟受糊塗，滿天風雪年年在，獨惜當時不丈夫。


覓罪不可得，罪休恙亦休，隨方無罣礙，風月任優游。


解脫門開，阿誰縛汝？一拶了然歸，便能說道理，誘栽松老者以再來，辭貞觀綸詔而不起，山頭如蓋紫雲多，橫枝秀出更無比。


破頭山頂松千樹，撇去甘為無姓兒，末後一場真好笑，黃梅枝向嶺南垂。


倩人書壁巧郎當，惹得渾身沒處藏，又向番禺草裏輥，倒教小賊驗真贓。


重巖遯跡冷淒淒，錯把巖前亂葉題，興未罷，日沉西，隔山又聽鷓鴣啼。


欲掃無塵塵轉多，腕頭力盡奈他何，暫縮手，唱哩囉，筒裏餘渣再喫過。


橫拖布袋，癡憨莫賽，拋出礫磚，大似捏怪，等箇人來人不來，自買依然還自賣。


重瞳其目，七星其面，語若懸崖，機如掣電，大履標城，妖氛膽戰。韶陽老宿雖鰲山成道之兒，而最初得力亦曾受夫惡鍛鍊。


小釋迦，大和尚，秪這○甚模樣。賺殺人，挑不上，好與他三十棒。


十八破家，老心未訖，三寸軟綿絡，人骨出見王，無力下繩床，所有供招俱詣實，攝攝敕敕，夫是之謂趙州古佛。


竟日長街把鐸搖，臨行苦口急相招，早知汝是脫空漢，三十烏藤定不饒。


崚嶒鐵面輕翻轉，便作風顛弄虎騎，正令全提雷電激，驚天動地小廝兒。


蒲團兀坐長如夢，忽捲簾幃始見天，萬象分明身獨露，驚群一句古今傳。


盤結孤峰，氣勝獰龍，一條白棒，佛祖不容。


獨泛孤舟撥浪遊，芙蓉夾岸普天秋，吹漚細鮒徒吞餌，擺尾金鱗未上釣。忽一箇，自點頭，綸竿不用便知休，急將船子掀翻卻，萬古華亭映水流。


神廟紙堆，夜宿江邊，日摝蜆蝦，不圖成佛作祖，只貪快活生涯。酒臺盤句酬人問，想是當時眼著花。


老漢為人瞥脫，胸無些少藤葛，月明好唱漁歌，筋斗全拋快活。不顧勢位因緣，兩見僧妖，便撻金毛綵服露光輝，萬載千秋阿剌剌。


半似頑皮半似顛，袈裟時抵酒樓錢，奴郎一隊無相識，湖月隨他腳踏穿。


中徑山之毒，無藥治之方，十年來礙膺不散，偶一日暗室生光，六處著戲衫兮拍拍是令，九州傳利劍兮凜凜如霜。凜如霜徹骨，寒梅撲鼻香。


金作齒，鐵為肝，白棒生光射斗寒，正令行持兮人天不敢冷覷，全機展演兮佛祖亦遭熱瞞。梵禪！梵禪！看他與汝有何干？若要相干，且莫離卻鉤頭認定盤。


六建法幢，風行草動，濟北令嚴，震東價重。作萬世之慈帆，醒群生之醉夢也。有幾等師僧蹉過伊？明明跳出覓糟甕。慈帆直歲請。


坐斷通玄峰，吸乾龍池水，金粟堂前雲匝天，黃檗山頭波浪起，末後無端入四明，育王太白任縱橫。聲光昺耀垂今古，濟道中興孰與京？闇然昺居士請。


握摩竭靈符，行滹沱正令，收盡鳳麟入彀中，萬別千差都打迸。所以天下人瞻之、仰之，畏之、聞之，如月映波，澄雷鳴谷，應稽首師翁大慈尊。末世建法幢者，夫誰得而與並？素月上人請。


蔣三郎、何二伯，夙世冤家，相逢路窄，巍巍乎簸匝地之腥風，蕩蕩乎起參天之荊棘，直至於今，刀斧劈不開，依舊聚頭在這裏說黃道白。且畢竟說箇甚麼？無言童子上高山，釣下鯉魚長八尺。


數珠連擊頭顱裂，直下分明似鈍鐵，慣把金錍刮翳膜，諸方聞見少歡悅。入龍宮，掃虎穴，虎子龍兒常在列，幾度峰高望儼然，傷心之恨如何泄？


正眼圓明，全機卓犖，牙上抽牙，角中出角，三十年來弄虎騎，腥風布處搖山嶽，近已遷化入闍維，舍利盈盈光奪目。是修耶？非修耶？且留與天下人描邈。福嚴自修直歲請。


奮獅子威，展巨靈手，闢謬驅邪，敲箝解杻，為法門之功臣，作奕代之山斗。是故，四海之內皆仰瞻，焉知其臨濟正傳三十一世而名垂不朽者也？可光暉上座請。


運平等心，行不犯令，化溢八閩，人天共慶，謂是雪峰再來，吾亦稽首而聽命。何以故？三十年前曾受恩，胸中一掬清如鏡。


未跨金粟時，腦門已者箭，忽地惡風吹，爐鎚幾百鍊。禪几背翻兮眼開，法場機疾兮掣電。雖與我同條生，惜乎不曾見面。休見面，峨嵋山月半輪秋，自有才郎勤眷眷。


寶鏡無纖翳，回頭請自看，驀然親覷破，端的不相瞞。不相瞞，凜凜罡風何足問？佛祖都教沒處鑽。


孤貞以自持，擺脫塵勞鎖，一句活彌陀，聲聲不離我。葉落忽歸根，去來適其可，要問是何人？溫州南泉果。


體厚如山，神凝似水，隨順天真，一經教子。入世有權衡，宜家無彼此，功名祿利匹之閒，江國清風匝地起。起，起，伸腳原在縮腳裏。


經不看、佛不念，玉麈垂方床，寒光白艷艷，將謂汝是繡鳳之儔，誰知近日也有靈驗？有靈驗，珊瑚花發十洲春，分付小鬟休按劍。


非俗非僧，不援不陵，誠心可掬，鶴算彌增。玉笻麈拂頻拈弄，說法莫云尚未能。


收盡春風入畫圖，翹然鶴立不嫌孤，想君已把西江吸，嬾向人談有與無。


青松落落，白石鑿鑿，孰為其儔？惟童與鶴。洞門深鎖兮欲開不開，聖易橫披兮似讀非讀。然雖如是，若要箇裏分明，且究取夫羲皇未畫已前底一著。


上是天，下是地，萬象森羅，各安本位，撮來總置一毛頭，出死入生無處避，普請諸人著眼看，莫自紛紛說難易。


望之儼然，峨冠博帶，即之也溫，如蘭斯馤，邑里知欽，庭闈永賴。問何以能立善為大？嗚呼噫嘻。孰謂善人不得而見之？桂子華開玉露垂，悠悠令我有所思。


貧而樂道，敬以持身，事親主孝，奉佛尤純，落筆成章兮如春江之濯錦，發言有緒兮似繭室之抽綸。可惜當時天年不假，至今二十餘載，猶令予想慕其為人，山蒼蒼，水鱗鱗，懸起高堂秪此真，一番相見一番親。


高超物表，氣宇堂皇，翛然獨坐，掩卷思量。有思量，沒思量，群陰剝盡玉梅香，化日光添一線長。


這漢生平不會捏怪，信杖頭禪償念佛債，護眾心切兮得休未休，稟戒珠圓兮似邁非邁，如此行持世所難，故遠近聞風者咸合掌而稱快。吾願汝常在堂中，受子若孫燒兜樓沉水之香，朝朝禮拜。


苔蘚綠，杏花紅，倚蒲無語笑春風。筆未舉，韻已工，不在多情窈窕中。且道：伊落在甚處？懸掛高堂，請見聞隨喜者下一轉語。


寶鴨篆煙起，空庭晏坐時，箇中無限意，惟有此花知。


琅玕下，磐石間，香嫋嫋，意閒閒，花鳥無情情自曠，春光影裏露全顏。


一杯綠乳醞春香，午夢初回晴晝長，啼鳥飛飛過短墻，石方床坐久，風生徹體涼。


手攜如意珍，神凝無所慮，惟有小侍兒，相隨來復去。去何處？日用頭頭合本據。


滿園春色人皆見，格外風光若箇知，倚盡朱欄不忍去，低回欲語步遲遲。


石盤古，樹色蒼，滿袖和風帶草香。書一卷，琴一囊，獨酌閒消春晝長。其醉鄉逸叟耶？抑末世流狂耶？


不與萬法為侶，不與千聖同條，骨格超於物外，清光倚乎泬寥。雲曳曳，草蕭蕭，石床閒坐手相交，歷劫主翁本姓姚。


文質彬彬，言行慥慥，古之今之，無人能到。惟此瑞翁，深入閫奧，中有真樂，外絕嗜好，敦篤天倫，捐貲慰勞，默契死生，同歸大道。咄！清風凜凜何時休？一任阿戎倒跨灶。


咄！這老翁生平樸直，雖則面目儼然，與我素不相識。既不相識，我又如何讚得？灝灝蒼松蓋紫芝，一條拄杖承渠力。


七十餘齡，密修善行，孤貞自持，如蓮清淨。表曰如蓮，名實相應，世有斯人，可歌可慶。且道：而今安在哉？千華影裏佩圓鏡。


獨立堯天日月傍，苦冰潔檗世之綱，而今歸去玉樓也，落落遺聲萬古香。


生閥閱之家，不為富貴誤，持躬節可風，履險心無怖。蒲床獨倚海天寬，掌上輪珠千萬數，秪此便成大覺仙，何須別覓菩提路？


石壁倚山隈，虯松襯綠苔，相隨無片語，舉步任徘徊。然雖如是，他時若與我撞著，還要問汝：手中拂子何處得來？


香馥郁，花爛熳，奉佛茹齋，一心不亂，從前惡業盡消磨，本有靈光無畔岸。政與麼時，且道：阿誰證明？請汝二人抬頭自看。


仕途孔窄，公愛其寬，有一道士相與，盤桓叩步，虛之雅調，學九轉之仙丹。嗚呼噫嘻，既知如是，何不戴星披氅，逍遙廣漠之鄉，而乃博帶峨冠，華堂穩坐者乎？


夫左唱，婦右隨，德音孔美，倫序無虧，古柏蒼兮非雪霜之所挫，蟠桃熟兮豈歲月之所移？華欄倚遍晴空闊，白鳥無心那得知？知不知，一杯香醞莫辭推。


以靜為真，以真為靜，真則無偏，靜乃善應，玉麈揮秋，丹楓滿徑。夫誰能明其心，見其性，而與道庵居士同坐怪石之中或歌或詠者也？


秋風，秋草茸茸，倚床默坐，樂在其中。函經半摺，寶鴨微紅，六十餘年利益無窮，問是何人？楊氏通衷。


是僧不僧，是俗非俗，大有來由，全無面目，閒房晝永意深深，欸乃一聲山水綠。


珠輪手中，佛在何處？輪之又輪，自合本據。一樹芭蕉入座青，年年弗逐秋風去。


不涉眾緣，風流儒雅，香篆一爐，坐古梅下，呼稚子以烹泉，笑吟吟而盈把。彼伊人兮，其夙有靈根、普薰般若者也，吾烏能知之，又何敢效東村翁敲磚打瓦？


紅塵鬧市，何如石上松間？百計營生，不若矢心念佛。汝既慕其所以然，吾亦與其所以然，因憶一陽來正好，寒風吹綻玉梅天。


書不讀，琴不彈，恬而慮，靜而觀，掀開鐵壁，撞倒銀山，全身獨露無遮蔽，長嘯一聲天地寬。寬，寬，從今那肯受人瞞？


是僧依稀，是俗彷彿，癖嗜煙霞，嬾深入骨，遍遊叢社而不肯參禪，逆掐數珠而不喜念佛，似這等擔板阿師，那堪寄跡西林？好與麤拳趁出。且道：趁出後又作麼生？仰看俊鶻翅摩霄，萬里重雲只一突。


峻捷機鋒，崢嶸頭角，不倚不偏，如山如嶽，趁瞎驢隊兮吹滅雙徑真燈，踞獅子巔兮下視千崖野鹿。予見且聞之，迺合掌贊歎，曰：誠所謂蘇黃再出者也。試問：具眼禪流到此如何名邈？


其中不偏，其外無飾，孰為良朋？劍書在側，予素聞風而未相識。休相識，綠竹猗猗已，悠然想見君子之德。


靜倚蒲團忘歲月，丰神凜似梅稍雪，衲衣麈拂半頭陀，鶻眼龍睛難辨別。石巖蒼，流水洌，歷歷真機已漏泄，分付髫童且莫言，藤條放下為伊說。


居塵不染，遇物有容，壎箎合調，兄友弟恭。角里峰頭，豁開正眼，白鷗灘畔，扶護真宗，而今同入無生國裏，又豈世相之所能封？一灣流水繞青松，千古令人望莫窮。


生平無別嗜，愛讀古人書，得意忘言處，經天力有餘。力有餘，水月居中莫負渠。


喬松萬本，修竹千竿，山中景況，地闊天寬，伊誰之老？步履桓桓。短策扶為伴，晴霞笑共看，半點紅塵飛不到，無窮妙用見還難。難，難，只在當人方寸間。


無事於心打睡休，孰為蝴蝶孰為周？勞勞人世長如夢，何似渠儂得自由？


松以紀年，木以象福，芝以徵名，石以存朴。翁立其間，意氣閒閒，可瞻可仰，何易何難？因憶古人有言兮大方無外，誰相到空笑？重雲鎖翠巒。


無麝自然香，有花當面插，乾德與坤儀，唱隨常恰恰。坐對朝雲兮問何所思，且聽猊爐兮為汝說法。


本有彌陀，阿誰少欠？五十三年，念無可念。危欄靜倚碧梧中，白玉毫長光燄燄。


如石之堅，如松之茂，隨唱無虧，操持有素。一枝桂子手中拈，天香已向秋前度。呵呵，不須繁詞，善自保護。


修髯丹頰，碩面方頤，公之天畀偉姿也。倜儻樂施，出券予人，公之恤里憐貧也。申浦要路，廣築虹梁，公利世之福澤遠且長也。至若捨地建剎，留心梵唄，知四山以將頹，守一真而不昧，則尤了了明明，超脫乎生死之外者焉。詩曰：高山仰止，景行行止。吾因是慕公之德光莫蓋也，孝子順孫其庶幾哉？百年永賴也。


天資素樸，戒行溫醇，治身以法，處眾無垠。賣生姜於祗樹方榮之時，瀝膽披肝已過廿夏，扶叢席於狂瀾，既倒之後，勞筋苦骨，爰有四春。五十六年歸去也，一鋪功德流布至今莫比倫，堯岫風高松竹翠，兒孫憶著轉光新。


華亭舟不泛，愛坐古松畔，杖笠數珠三，從來一以貫。謂非汝兮綽有豐頤，謂是汝兮全無涯岸，是汝非汝總撥開，教予下筆如何讚？咄！且留與明眼人判斷。


頭頂冠，手拈拂，道人儒，君子佛，窈兮冥兮中有精，恍兮惚兮中有物。是何物？前途若遇蔡三郎，切忌抱贓叫屈。


不釣名與利，不慕公與侯，翩然一葦，獨酌小江頭。書為枕，月為鉤，生平心事付東流。其玄真之仙友歟？抑甫里之高儔歟？


質直好義，自慊無欺，瑟琴合調，舉案齊眉。達者之徽音已素聞於閭里，孺人之懿行且允協乎庭帷，誠可謂二難并四美宜，又何必香靉靆而現瑞，花馥郁以呈奇山？僧盡情贊了也，還有一句要汝證知：團圞打透西江話，賽過襄州龐笊籬。


同心同德，樂水樂山，知幾知止，亦雅亦閒。處塵勞不為塵勞所縛，守資業不為資業所瘝，吾見其人矣，夫誰與之班？一樹梅花開似雪，年年常自映芳顏。


獨坐撚鬚是這箇面目，對客閒談亦是這箇面目，識得這箇面目，著著頭頭不錯。經供法華，香焚黃熟，實行無虧真快哉，千古高名梅友竹。


儒冠儒服，眉目全彰，坐維摩之丈室，入孔氏之宮墻。吾未知其為人如何也，但見後之來者念念而不忘，念不忘，九帶鸚湖拖綠長。


不看經，不念佛，獨坐無言，面門突兀。其月上之儔耶？抑淩婆之匹耶？玉簾捲起自分明，一道清風常拂拂。


我聞封翁字曰耀之，一生傑卓，百行首推寬兮待眾，嚴兮課兒，名英碩彥來仰來師，至其丹心耿耿，守變不移，則又屹立乾坤之表，非神鬼所能知。是故，峨然冠，博然帶，猶具先朝之儀範，而存萬古之風規者也。


先生之學兮篤且真，先生之德兮孝且仁，先生之履危兮不變，先生之示寂兮尤親，四事具如實錄所載兮，予亦何云？秪就夫松溪之水兮極一毫端，為先生書出堂中不盡春。


倚蒼松下，坐白石間，丰神灑落，意氣悠閒，謂是古之人兮，為何示生此土？謂是今之人兮，為何速返靈山？要透非今非古句，直須覷破本來顏，夜靜月明天似晝，海門長掛舞衣斑。


汝道不像，我道不像，真像之真，是這模樣。緊捏數珠，放閒拄杖，一句彌陀，六時嘹喨，落落西方，何處尋分明？近在腳尖上。


這漳州子，自作去就，荊棘栽門，虛空鑿竇，輕道法似鴻毛，視婆伽如敵寇，所以年四十而見惡於人，齷齪之聲不可隱覆，是大神咒，是大明咒，是無上等等咒，打落雙牙和血吞，白眉灘上峰眉皺。


烏藤在手，七橫八縱，指貓兒為狗子，逼死蛇作活龍，建水閩鄉不肯住，偏來武林管界，露出白拈之蹤，今日被人捉到這裏，果然欲避無從。避無從，累及金山老韻峰。長慶宣首座請。


癡癡憨憨，顛顛倒倒，拔蓮峰蓮，偷寶峰寶，住景星罵雨呵風，入長慶鋤雲斬草，更有太平曲調，新金粟堂前唱愈好。唱愈好，休懊惱，一肩重擔足千鈞，分付錦山聰長老。憨璞聰首座請。


道悟不悟，心安未安，一言成禍患，滴水起波瀾。鯉湖日永，壺嶠雲寒，圖畫分明要自看，惺惺著諾，莫受人瞞。


在家厭姓蔡，出家學無賴，馬嘴托驢腮，當年屈突蓋。結衲子之生冤，作叢林之禍害，如此為人甚可憎，好與三十藤條趁去。百千里外，鱷溪銀浪潑天高，且看掀翻會不會？潮州古門貞長老請。


離鄉二十載，兩鬢半垂絲，力掃怪狐隊，閒調健象兒。信我者，謂是天然俊俏；不信我者，謂是徹底愚癡。信與不信且憑伊，無孔笛吹君自去，嘉聲早已播漳湄。漳州汶石晃長老請。


心不負，面無慚，增多減少，放兩拋三。或棹孤舟於淺渚長溪，看白鷗之汎汎；或扶短策於風亭月榭，聽紫燕之喃喃。與麼自由自在，大有人冷地裏弗甘。雖然，待他甘堪作甚麼？丈夫氣骨本巉巖，萬種千般獨力擔。華亭聖墨溥首座請。


胸無點墨，頷有微鬚，威儀破盡，五戒不持。卜住鷗灘，平欺河陽婦子；退居梵勝，抹殺臨濟小兒。是伊、非伊，切勿學伊，鴈宕山前逢詎諾，一枝短笛叮嚀付與逆風吹。溫州無文印長老請。


面前一點白，不是水兮便是石，無端指出令人猜，擬議頂門轟霹靂，似這等大驚小怪底阿師，那堪描繪？福城東為叢林之標格。雖然，汝有十丈，還汝百尺，就中交易最公平，知音須讓當行客。福州白也水西堂請。


離福建，心未休；住浙江，腳難去。妄想滿肚皮，無明無著處，故與其烘烘熱鬧，誘得蟻聚蠅趨，何如悄悄潛藏，免使神偷鬼覷？坐斷深山咬菜根，熟眠不管東窗曙。漳浦壽宗位長老請。


身似木鵝，口如野鶩，麈尾藤條，全提獨露。謂渠是善人耶？嫉惡者甚多。謂渠是惡人耶？歡喜者無數。咄！三十年後有識得破底，一任流傳胡揮亂註。獨露凌道人請。


是牛無角，是馬欠蹄，福輕業重，負擔牽犁，盡笑渠歡喜忍受，誰復知天道不齊？風，草萋萋，因憶建州山景麗，夜深常聽野猿啼。建寧勤禪人請。


咄！這癡漢真箇嬾惰，無法與人東倒西坐。既無法與人，因甚教汝參不得喚作拄杖，喚作甚麼？踏破鸚湖水底天，方信燈光原是火。平湖法淨上座請。


乞兒囊本空，隨分自來去，逢魚鱉嬾下，曲鉤攪滄溟。慣用折箸報，諸人莫輕遽，分明只在此山中，誰道雲深不知處？雲深禪人請。


如意奇珍不借借，為誰坐在長松下？清閒一味足家風，免落人間作話杷。明吾蔡居士請。


瘦骨稜稜，貧眸炯炯，不思閩邑荔花香，且愛吳江楓葉冷。存禪人！須猛省，擬問道如何，白棒當頭打。古吳道存上人請。


禪不參，道不會，一箇破米篩，隨口胡亂對，幾處開堂誑惑人，看來何止彌天罪？


頭髼鬆，耳卓朔，有佛祖機，無人天福，雖自云渡水空瓶，也只是將錯就錯。錯，錯，一任啞羊胡錐亂卜。


不安本分，流落天涯，口沒飯噇，身欠衣遮，略做些兒活計，卻又勾賊破家，終日抱頭叫屈，說甚簇錦攢花？而今懊惱知無及，秪得橫縱弄爪牙。


肚皮甚窄，眼眶極大，大處諸輩弗如，窄時不打便罵，所以醯雞蚊蚋湊泊之者難，隨他醋甕草窠中經冬度夏，虛堂獨坐笑吟吟，自有驪珠光照夜。


癡僧癡僧，百無一能，連遭痛棒，海裂山崩，突出哪吒，而見聞悉厭憎，法門掃滅不留後，孰謂堂堂繼祖燈？眾禪人請。


我倚笻，汝攜笠，隨步行，無緩急，清風襲襲滿衣裾，任是俊鷂趁不及。咄！鏡如請自像隨行。


不立少室庭前雪，不賣新州市裏樵，一味疏疏散散，全無崎崎嶢嶢，如此稱佛祖苗裔，未可為今古風標，拈來把火架空燒，免向鸚湖起怒潮。平湖雪樵上人請。


抹過二三，打翻四七，一味虛頭，全無真實，似恁麼為人，如何敢入淨名之室？咄！明眼道流須委悉。茂林居士請。


方履科頭衣半肩，非儒非佛亦非仙，英靈若也知端的，勝似楊州跨鶴錢。楊州照雲上座請。

浩浩古燕都，巍巍海會寺，更著這阿師，落落何所為？謂知道，錯荅佛是破米篩；謂達禪，爭奈舌如銕秤錘？至簡至常，無奇無異，明覺聰公承嗣伊，想亦當年沒處避，一瓣清香通
九重，且喜而今出口氣。盛京海會寺明覺憨璞公再請。



溥博如天，淵泉如淵，人皆類是，我不能然。局促肚腸，慈悲渾無半點；虛疏眼孔，佛法只見一邊。授記知，休想得果待驢年，就中也有些須閒古怪，珠光分燭若耶川。會稽大珠天申齡首座請改號淵堂。


眉間三尺劍，歷歷自光艷，大用與全機，縱橫無少欠。無少欠，極靈驗，白蓮花發古蒲中，九座峰頭雲瀲灩，圖畫收藏又展開，祖風父業絕瑕玷。興化九座山蓮峰素首座請。


黑漆眼睛，白楊皮面，彎匾擔弓，架蓬蒿箭，用處七高八低，收時千化萬變，老石鞏不敢比倫，阿脩羅難與力戰。要力戰，但向未發以前捉敗伊，方可扶起剎竿，平分半院。未發中堂主請。


兩浙去扶犁，八閩來拽耙，渾身落水泥，年老不知卸。爭如曹嶼死貓頭？至今無人能著價。有著價，變作明珠光照夜。曹山千指光西堂請。


汝形汝相，如月臨川，描之畫之，只見一邊。雙峰疊疊，萬木田田，隨時飽食與安眠，養成羽翮車大大，浙右雲間任踏穿。雙峰月川即西堂請。


權衡在手，操縱自由，聲光昱昱，佛祖為讎，只此是渠真面目，生緣端不在漳州。漳昱懽熙西堂請。


憨憨癡癡，百無所知，只圖懶散，愛討便宜。偶住蓮山寺，思量剝荔枝，分付古蒼旻上座，花開果熟莫辜伊。蓮山古蒼監寺請。


玉融風雅誰無分？蓮嶠家聲各自知，一破米篩輕拓出，簸翻須是偉男兒。福清偉菴彰後堂請。


撒破網，羅靈鳳，是伊本經，別無拈弄也，有魚與蝦偏來入虀甕。入虀甕，春雷啟，蟄羽鱗動。靈鳳寺玄際志書記請。


不諳石室書，不討竺西與，問著豎空拳，嘴頭如鴨匾，恁麼行藏實可憎，業緣到也誰能免？分付當人各自踐。石竺嵩上座請。


這箇老漢，別無奇特，驀遇知音，相得永得，流水兮韻清，高山兮增色，而今杖拂不須拈，且坐毘城效一默。默，默，留與人天為軌則。杜則林居士請叉手趺坐。


家私蕩盡，貧無所依，偶然一飽，頓忘百饑。似這般漢有甚罕稀？亦罕稀，金雞倒插摩霄翅，突兀和雲自在飛。金雞山可光暉堂主請。


不效時流搖狗尾，身居鬧市心如水，一聲長嘯海天寬，颯颯無風波浪起。波浪起，誰能止？分付泉南人，急須翻到底。溫陵一嘯藏主請。


這漢鼻直眉橫，不會裝模做樣，撞見識貨行家，村歌也解演唱。唱甚麼？鏡水蓮花臘月開，藕根抽出百三丈。冬季鏡水菴蓮根上人請。


活人要用刀，傷人弗償命，只這惡冤家，是凡兮是聖？有簡點得出者，拄杖不在，好與三十苕柄；其或未然，上來簇簇任豪雄，鼓罷營前且聽令。尼聖念上座請。


慧不如妙喜，福不如中峰，拆籬而補壁，指西復牽東，描他來供養，笑倒老吳儂，還有一般輕口過，說人只愛採芙蓉。福如上座請。


這漢倔強過人，不曾諸方納敗，獨有一處郎當低頭，錯禮三拜，而今年老心孤也，學貴買賤賣，引得旁觀者多，都來丹描墨畫，休描畫碧，天連水，水連天，認取普賢大境界。普賢上座請。

