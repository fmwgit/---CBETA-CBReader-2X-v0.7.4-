嘉興大藏經（新文豐版）數位版, No. B239 吹萬禪師語錄


情境紛紛路不繁春亭花鳥木人看指揮提掇誰為用鏡裏無痕一照間


物心無二體非遙握土成金行最高日用應緣真我在四時雪藕伴水桃


心如事事亦如如百味從中妙不粗但識鹽梅堪熟鼎誰知和氣是香廚


彬彬文質顯僧伽語默逢迎月下花覿面既呈賓主意何妨慧眼別龍蛇


妙用神通豈異殊只在尋常會也無把重提輕光燦爛森羅象裏自稱孤


函丈方隅世界寬折旋俯仰導人間從來衣缽無他借金色頭陀代代傳


方丈從來遠末流執巾須用至人儔全提皂角消根境敕點飛龍正尾頭唱和不妨驢糞劣優遊豈礙月輪秋箇中已有仙陀事別向邯鄲意不休


法傳金屎路來長何事孳孳杲祖忙漏出真詮三十卷那能于此會家常


卓錫南濱十數秋和泥合水策同儔法源如線誰堪續獨對梅花暗點頭


箕裘事業應天機不比尋常況法微就父迷珠窮四海誰知腦後有光輝


一步一步登山去採得薪來身又疲堂前板響定香到只坐中天飯熟時


南來北往徒成幻運水搬柴恰似真上林不借東風擺萬紫千紅何處尋


傳燈錄載傳燈頌總是先人口上禪讀罷了然無箇事秋風秋雨洗闌干


佛以慈悲願示我醍醐味不離身外求直此身中是癢痛如空花主人真實住實處是西方真處是覺義一念自承當何嘗有來去迦陵頻伽聲蓮花功德聚黃金樓閣中彌陀親指示默然呼吸間明明是公據


世界恁麼廓不出四生類卵生有鳳鸞誰曾披法服合感稱溼者鯤鼇已極矣只能負金山激水而羽去化以離而應上則為最樂中入米麥蟲下而地獄界唯有胎眾生獅麟駱駝虎象馬牛羊特貉豹豺狼豕貓鼠狐犬兔熊猩猿狙獼獅子女人國九夷南八蠻六戎比五狄間生華夏中盲聾及瘖啞躄跛痀瘺者歌妓摩登伽奴婢傭人隸農賈工技等取士復能幾士有世間智將相復少分忠良為輔弼千分中一分于是四種中尋伺出世人婆羅門居士優婆塞有數又取比丘僧出世精進者萬分存一毫而接佛命脈何乃諸兄弟不自揣輕重念念恒放逸而甘成暴棄所以袈裟下線縫事不明猶倒峰上石一墜不見底我勸諸賢聖精進須勤策還我本來人手舞足蹈樂不被八倒纏早遂逍遙志回首運慈悲提拔諸苦類號曰天人師光明續燈燄


我觀楞伽山夜叉王所住出于大海中神通方可到大人有神通兼有我道通飛入夜叉群大慧從此出智能鑿金礦智能開道路智能變風雷智能斂雲霧所以百八問而成百八答我觀經中義恰如窣堵波八識為初級五法疊為二三性是三層二我即堆四自覺聖智心堪作頂上髻我以如意手輕輕拈頂來抖擻破磚瓦光耀恒沙佛說通和泥人宗通造塔者外道如螻蟻往來縫中過不然不相容誰號天人師欲得無名相入吾掌中觀解弄豈存人因指得明月月月不存法千江來映色恁麼而住持行行只者是


一切現成鳥共花剛纔齋罷又尋茶法輪自轉無容說莫把言詮認作家


客情隊隊知音少覿面呈機是阿誰三門踏著室中地不必相逢我自知


洗面定把手來澆穿衣何曾不繫腰日用因緣無箇事坐斷繩床只自勞


鷲嶺山頭囑付來拈花輪到祖燈開三十三員猶不識今日當陽仔細裁


世有鼇山燈觀者極稱羨或見人物動或見花禽舞蹈之及舉之仰之及俯之皆由消息因蠟髮為機捩所以總關動通山俱變現智者入其內取卻山中燈縱有百端妙貼然不敢運間取造燈人緣是兩隻手掌上索前相何常有蹤跡只箇工技兒采集從此出心喻如來性人喻阿賴耶手如末那識燈喻觀察意山猶四大身蠟髮諸妄想人物禽花類五識亦如是智火燼成灰人人各自在何于幻心中更析諸幻法幻幻尚不了不幻畢竟離若欲究此宗須問除燈者


堪笑名字禪忘本恒逐末不解究自心每向源流說若論源流事非有亦非空聊提幾箇看孰與古人同第一釋迦文始參鬱頭藍非非想處定何曾透祖關後移雪山住睹星方得悟序作第七仙而得上上智雖承迦葉佛未得親面目相去億萬年誰為傳信拂惠明趕六祖面目從此惺雖在五祖下卻得大庾嶺石頭有藥山得悟于馬祖來接青原宗相將為良輔丹霞天然子亦出馬祖家又來石頭下其道不為差雲門參睦州覿體見蹤由卻入雪峰去不知為何求興化見大覺折倒賓主句指破黃檗棒拈香接臨濟南院參興化不見有機緣不知何以得便接臨濟禪洞宗投子青未曾見太陽全憑浮山遠為渠接宗綱未詳法嗣者實性雲頂類雲幽法海因樓子公期輩先淨郁山主仁王與鐵索神照及證悟本嵩如布衲投子通禪師天寧明奇絕一十有六人箇箇皆磊落各建祖門庭扶危而匡末借問諸大老何嘗拘一橛況復三皇氏展轉而五帝又轉而三王周公孔子嗣各隔世與年未委親相示但悟傳心法一中為極致北齊慧文師會得中觀論遙禮大龍樹而為初祖印又得應化人智顗入其蘊號曰天台禪迄今成宗鏡嗟嗟釋末流偷心不自歇隨邪而生解識海不能竭未聞無師智，及與自然智，教典尚云云，何況立宗？趣宗趣有，妙機最上之提持，見性不留佛，悟道不存師，未有無授受，擅來弘祖令。間或不同師，何必嫉其並？或有同其父生不同其母，或有同其母育不同其父，但得血脈真通，為人子類，下流被其惑，智者自不昧，囑爾參禪人，莫入此群隊。


三七思惟何曾說，不離覺樹道場開，腳底透得平生事，六欲諸天空往來，行一步，步步踏著娘生褲，放一光，光光射出性花香，萬億周旋剎海森，看來只在眉毛上，老毘盧、小釋迦，變現猶如指上丫，坐時頂上佛成冠，起行手裏甲拈花，可憐文殊及善財，本智翛然性起哉，千里出門在當下，五十三員背後裁，誰是鶖子不得見，誰是釋迦不能聞，屈曲人間夢中夢，瞎眼看成丈六身，咄咄咄，莫道破，傀儡敲唱數千般，主人提線依然坐。


鏡清住院時，伽藍不能見。宏覺天廚供，自謂得至道，及見溈山後，送食無可覓。鹽官會下僧，鬼卒來拘捉，乃曰：容七日，同去不敢辭。繼而七日已，鬼使依然至，寺裏索前僧，何嘗有蹤跡。第觀此三人，非功如何得，所以我輩者，當勤莫放逸，亦如老宿儀，是則名僧伽。


太虛原無識，造化諸世界。是中能權者，非識而阿誰？天地從識滅，然亦從識有，無識故無生，無生則無形。混沌一真如，復誰而造化？前此已了知，故號曰常住。眾生未達本，背覺逐流蕩，浩浩六趣中，皆由一識因。識猶諸幻師，幻出諸般象，若能了幻者，四大通成腐。獨識非元妙，即爾精明物，內損圓覺性，外染諸塵用。睹物即生知，知己又生慮，慮後復還想，想極變為情。當知目連孝，人各皆具足，法如是供養，平等無疑惑。


我觀如來淨妙身，非是金銀及銅鐵。一切萬物無所有，只者五金何處來？智者幻成眼耳鼻，手足毛孔皆光洞。擊鼓敲鐘演梵音，阿誰禮拜阿誰受？此日金容雖自然，曾見紅爐經百煉。一心混融一切心，心心蓮上各瞻視。箇箇如來有是心，者回不作凡聖見。


理入惟捨妄，凝住在壁觀，無自亦無他，凡聖等一然，行入含有四：初行乃報冤，次則名隨緣，三即無所求，四名稱法者，其義當析說。修道若遇苦，自念是定業，一一惟忍受，慎勿起冤憎，但能如是持，得與理相應。行者若有緣，苦樂須眾同。但逢榮譽事，實我過去因，今則緣盡時，依舊復還無，不自喜于心，得失亦何有？處處常貪著，名為有所求。智者悟真理，安心入無為。了然絕四相，萬有悉皆空。三界如火宅，我戀亦何媺。有求盡屬苦，無干樂尚餘。稱法性淨理，目之無取捨。無染亦無著，無彼亦無此。如是于身命，及與法財等，盡成檀波羅，三空悉遍滿。眾生若稱化，不可住于相，無相實相存，同歸寂滅樂。


賢者折情，聖人滅情，惡罵捶打，常曰不輕。觀彼樹下，尿溺臨頭，乃如是定，匪計一酬。況復世尊，被魔所加，毒氣臨面，變青蓮花。又復遭人，打之罵之，反生慈悲，為愍愚癡。唯我及眾，當如是觀，不然可惜，徒累百千。


世有巨深淵，潛龍伏在裏，航海人不知，保道者如是。世有大茂林，能蔽獨角獸，樵牧不能知，懷德者如是。世有大螺蚌，吸久含寸珠，海人莫知測，葆真者如是。世有荊山石，蓄之藏溫琭，行道人不知，養志者如是。世有溶溪鶴，壽千六百年，孕有鸞鳳胎，百鳥不能知。世有厲婦人，貴兒在腹中，鬼神暗護衛，庸愚不能了。樂道參禪者，嘿嘿亦如是，他時風雨至，直破天荒去。應與聖人出，還能吐玉符，會取入寰中，連照十五乘。鑿開琢成璽，受命千萬世，翱翔滄海外，醴泉得自怡。鳴珂帝都上，絕粒履天衢，諸譬尚如此，何況天真性。磅礡出宇宙，運化皆由我。


一聲殿角透圓通，覺起靈明不借中，隨眾至誠三寶地，此心唯許古人同。


鐵脊胡床萬事休，歸來內外境無留，圓明一顆心珠現，了了空身不用修。


學人莫坐默癡禪，寂照何曾諱正偏，北斗藏身飛燄裊，不將雙眼落林泉。


從容一步一蓮花，左右逢原是我家，轉折周旋無錯亂，主人腳底有光華。


一步一步踏實地，薰風過閣轉清涼，不識者中天籟響，十指徒將作道場。


心心念佛佛念心，心佛原來是主人，粥飯二時隨我現，聲前聲後自知音。


日垂西嶺是斜陽，韶光過去水魚傷，獨有念誦人長在，到處巍巍顯法王。


衲被和衣且當衾，曲拳為枕月為燈，一鼾了盡乾坤外，誰道泥團是色身。


文字千般煥眼光，覺來雜糅不成行，還他黑白煙和紙，依舊瞳人灼故鄉。


海翁無事上磯頭，把釣波深月一鉤，結舌不題風味響，蒼巖無耳漫思修。


曾見雙開樹，未見雙開竹。根本從來節節空，為甚依空分兩束，一向東一向西，翛然氣概與天齊，莫是聚雲雄兩翼，廓蔭樹下有龍岐。


試問此君有意無，挺然為我立宗圖，昔者禪教不相悖，宗說齊彰盛老盧，一自棒喝傳機後，誰向舌尖弄之乎，雖然各自任擔板，辜負黃頭碧眼初，惟我慧祖頭戴角，知他圜悟還丹藥，點鐵成金遍地光，碧梧秋滿家家月，四喝四揀解翻騰，三要三玄恒拈著，誰知衰替四百年，聚雲室裏重敲拍，巫山清播桑林舞，錦水雅曠咸池樂，因思此義誰表然，假爾沖霄為通說。


宗源定當絕狐疑，殺活無方上上機，一踏萬般隨賣弄，三拳些子便騰飛，紅絲斷後竿頭折，眼鏡撲時海曙輝，恁麼脫身來穩坐，拈花猶似覺前非。


誰把鈞陶幻我來，紅塵堆裏直幽哉，撥火固從波裏得，點金還自鐵中開，電光石火增泥水，大用全機剪裁，箇是象先無位者，錯認徒勞損法財。


將謂年尚茂，七十有幾人？十九不登位，迫迫且逾城。豈是圖安枕，不是樂空心，唯怕生與死，勞逸究誰憑。玉帛誰不愛，名聲誰不欣，只恐血肉盡，前途無我親。所以古尊宿，教人親是心。是心不驕富，是心可樂貧，是心離患難，是心伏刀林。空缽不得餓，金鎗不得侵，蛇頭不敢舉，龍口不能吞。說法度生死，灑雨活群情，匡圍與陳蔡，何嘗無是心。希聖希賢者，壯年可自珍。勿以身為累，勿以利為鄰，勿以智為勢，勿以愚為輕。始從有心入，終向無心澄。透得無心路，非心非不心。如上叮嚀語，學者可遵行，莫待頭髮白，茫茫苦自嗔。


胸腕不調多卍字，客歲遷延似蘧篨，幸得激浪還澄淨，波底何曾失卻珠，此珠映人輝五色，定慧尸羅隨概括，不因索我且垂慈，分光又為鐵壁法，一段風流固清雅，大用無妨廓空假，座上鏗鏘雜金牛，座下琳瑯帶玉馬，西堂於此共成褫，判盡人間之乎者。

