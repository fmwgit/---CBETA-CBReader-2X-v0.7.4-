嘉興大藏經（新文豐版）數位版, No. B204 斌雅禪師語錄

斌雅禪師語錄卷下


淥水稽天興未窮，江城環繞梵王宮，攜笻暮向青山裏，旌蓋朝逢紫陌中。拂袖溪邊譜竹石，觀星臺上醒魚龍，賢侯莫問雲間意，指日堪乘破浪風。


臂輔神京古夏州，長城萬里屬君侯，狼煙久靖歸旗鼓，龍塞常清任鎧鍪。般若聚光雄武健，金剛發焰傑風悠，長生珠就齊元會，不老丹成貫斗牛。天賚彤盧新北寵，陛陳韜略壯西猷，三公珥筆麒麟下，記取功宗萬古留。


玉鞭才出鎮湖嘉，金菊芙蓉奐彩霞，儘有清風盈兩袖，且無積雪獻雙花。挽迴世運宜公直，欲渡閻浮泛德槎，大地如棋輸玅著，長天一劍倚雲斜。


琴臺嘉譽遍巖疆，處處風聲景慕揚，德頌清明前召杜，理稱平恕古龔黃。邊猷協帝桃千熟，善政同天液自香，體鑄金剛因念靜，慧成般若為心光。盆冤洗處于門大，棠蔭清時召政昌，才懋吾鄉君獨盛，佇看丹鳳下天章。


獨步岩前倚杖黎，由來清興謾施為，生涯隨分珍無價，得意攀緣璧有玼。輸我菴中消白晝，任他門外入多岐，東風嶺上拖雲過，喚起山童拾紫芝。


空山寂寂路橫斜，萬種天然總莫誇，怪石披雲形似虎，蒼藤臥雪影非蛇。澗外狂猿爭遶樹，林中小鳥亂啼花，閱盡世情難比擬，茅堂高枕老煙霞。


垢面灰頭忘歲月，疏籬小屋我甘休，且無丹壁邈青竹，肯向紅塵弄直鉤。道曠乾坤彌宇宙，養高泉石傲王侯，霜鋒氣燄閒之繞，徒把光陰付白頭。


自從躡足超方外，直至而今無可疑，七尺烏藤隨出處，三間茅屋任棲遲。窮通萬法元非有，掃盡千岐秪在斯，海上同參猶未至，頻開竹戶待阿誰？


道在人弘不用猜，詩書禮樂倩誰該？世情塞絕玄機妙，造化翛然眼豁開。為覓箇中緣未遇，萍逢知己可頻來，禪林此日驚秋矣，擔荷還須過量才。


撲落空天始盡頭，寒螿寂寂暗驚秋，日疑山斷聯雲補，月愛漚和線玉鉤。鴈字難修方寸語，溪聲可瀉故人酬，他年記得盤桓處，太白湖中起石尤。


相逢抵掌話殷勤，言外窮通千古心，道在動中明有句，詩從靜裏合無聲。忘機誰謂簟瓢樂？得意元來富貴輕，覷破浮生如幻夢，漆園花木草森森。


高齋且得遣時光，偶接佳章逸興長，塔老雲閒籠碧漢，春深野色噴寒香。湖天窈窕空流翠，鳥樹依稀任性狂，一曲漁歌隨適水，好將杯度宿煙浪。


吐鳳文成腹五車，丹心片片赤城霞，黃堂半接青瑤嶼，皂蓋平侵紫玉葩。宦海若能乘寶筏，飛仙何必泛靈槎？遙瞻函丈餘佳氣，百谷三山介壽華。


寒粟枝枝遞遠香，攜笻獨步入微茫，幾家漁火明沙淺？一片征帆掛水長。紫塞風搖黃葉雨，碧天雁送玉門霜，生涯未按煙波趣，白髮休嫌鏡裏傷。


饒有英聲與令名，將軍壽國之長城，風雷紫塞氛霾淨，雨露蘭山草木榮。能使河靈滋赤土，肯教旱魃誤蒼生，星明南極威光遠，不獨巖邊樂太平。


葳蕤凌漢表，引蔓樹聯紅，宿鳥驚芳豔，遊蜂戀綠叢。煙消青嶂外，翠鎖白雲中，風遞幽香遠，夤緣興未窮。


送響傳空谷，圓音告大方，喬林驚鶴夢，幽澗動猿狂。南北互相應，高低不覆藏，分明千古韻，誰解別宮商？


寥寥論心地，虛靈一貫通，本無塵俗累，那更覓幽叢？指顧堪懿樂，歌歡羨美風，長安千古意，君子道相同。


杖錫西來遠，韜光入淨明，榮枯千種態，好惡百般聲。老大幾忘惓，時艱志亦誠，讀殘齊物論，搔首憶莊生。衛法心如鏡，秦臺萬里明，寒光驚白晝，淡質賦清真。對月憐山隱，臨軒喜玉觥，武林陳大爵，一醉悟三生。


西邑林園近，山城映水濱，蒼松鳴野鶴，古岸泊行人。果熟元都景，香飄漢苑春，上頭多隱士，相契我為鄰。形勝非凡俗，輕清信有緣，道存顏氏樂，性靜武真仙。魚躍金洋水，雲飛星子巔，坐觀龍虎嘯，別是一壺天。


毓秀靈明宦海清，珠璣時雨澤黎民，丹書此日飛南極，願祝人間不老春。


禹門破浪策雲騧，旌旆雄藍喜色嘉，幾點河山頻入座，海天蕩漾樂無涯。


玉堂深鎖正揮毫，門外飛旗似手招，公車此日登雲去，足下恒思萬里橋。


古今誰探此源頭？浪潑千尋志未休，肯向急流砰砥柱，朔方經濟德難酬。


川原久不睹風珂，堂奧深深意若何？常把襟懷如鐵鑄，從他簾外事情多。


霜林葉落見空山，踞地獅兒信飽參，長嘯一聲千萬里，也須旋首再加鞭。


逢人秪管豎拳頭，有甚機關不自由？古鏡當臺涵萬象，光中豈礙白雲樓？


不是心也不是佛，人生何自空勞碌？江南地暖好栽蓮，塞北風高難種竹。


世間總沒箇閒人，好向忙時達本真，眨得眼來天又晚，這番錯過定難親。


矮屋團團住有餘，四簷窗透遠天低，等閒唱罷陽春曲，流水高山和不齊。


光陰迅速不停流，識浪奔催豈盡頭？箇事若還情未瞥，可憐虛喪好春秋。


長空雁語動秋聲，葉捲西風影瘦稜，素志且隨甘寂寞，萬緣施設信天真。


一帶山光繞畫屏，綠楊深處亂啼鶯，幾回意若歸岩谷，恐負當年一片心。


青天白月轉霜輪，兀坐忘緣定裏僧，驀地一聲轟宇宙，大千沙界露全身。


隴頭英蕊弄寒威，六出飄飄點翠微，抖擻冰懷無箇事，好將玉笛向陽春。


白雲堆裏幾憨僧，垢面灰頭百不能，日飽三餐誰助我？肚皮撐破報君恩。


眾生佛性本皆同，撞入娑婆幻網中，不遇一番親切手，何時高舉出樊籠？


牢關把住不通風，看破疑團生死空，赤手難探滄海月，翻身躍浪出河東。


多年苦行向南參，一片身心不放閒，跣足歸來無箇事，荊姚當道看長安。


長歌一曲過西秦，善法堂前喜遇君，月白風清纔堪聽，何緣羯鼓動歸征？


工夫不用尋方便，鐵壁銀山常現前，舉措自然無逆順，隨緣終日自乾乾。


道濟時艱惜暮年，樞機正可任方圓，相逢喜是揮斤手，不弄絲綸已自甘。


冰浮野水春將半，家火難容說一篇，惱我驀頭轟一掌，清風明月滿山川。


靈臺棒下走魚龍，去去江南白浪中，頭角崢嶸歸故里，且鋤雲月宿孤峰。


生平氣格不隨流，輕舟已駕漢江頭，他時一陣東風起，不遇知人莫上鉤。


一卷毘尼閱未遍，偶來辭我謁普賢，象王徹斷黃金鎖，撥轉雲頭望漢川。


撥艸歸來理故居，雞冠如醉倚丹墀，豐林山下千竿竹，分咐高流正可棲。


杖錫西來倚翠岑，山門寂寞冷如冰，石人望斷虛空眼，玉帶何殊萬里程？


一機不透萬重山，力盡竿頭好著鞭，經得幾番風雨後，方知屋破見青天。


朔風颺雪逗寒梅，快把心經念幾回，莫待上方鐘鼓靜，山頭月落五更催。


鳳落蒼梧玉漏長，芳城鼓樂正鏗鏘，盤陀有語曾叮囑，一箭秋雲桂子香。


善財託跡在公門，中外靈明手眼親，放去收來雖任爾，上頭還有更稱尊。


漱流枕石甚奇哉，佛祖生擒一並埋，且聽白雲輕點首，喝天棒月出洪崖。


拂拂春風花雨寒，一層煙水一重山，水盡山窮方注腳，莫將影艸戲波瀾。


漢臺西去雨濛濛，杜若香銷木槿紅，風捲襤毿雲外去，溪山何處不相逢？


丹砂煉矣達先天，點石成金非偶然，不睹仙人雲色冷，空留橋道跨寒潭。


萬紫千紅繞翠嵐，花凝玉露柳含煙，山亭寂寞幽香遠，好放閒情天地間。


迥出常流傍水隈，耽耽結就聖賢胎，愕然磕破霜花面，百歲徒勞一夢哉。


空王面目倩誰觀？但自回頭石也穿，岐路不忘終是錯，依稀紅日落西乾。


古洞清幽沒箇人，惟餘一座釋迦身，不知瞌睡年多少？門外新增百尺藤。

