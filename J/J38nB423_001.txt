嘉興大藏經（新文豐版）數位版, No. B423 石關禪師語錄


一出頭來天大地大說法談經三百餘會末後拈花捏神捏怪好個迦葉當陽捉敗阿誰今日又描他賺得兒孫常禮拜


終日波波拖個布袋十字街頭是神是怪名利渾身卻也自在族姓往來行頹口快呵呵他日龍華會上怎麼教人天禮拜


稽首無量光誓願四十八接引上蓮臺者個是你錯眾生本成佛何事太落索喧動多人到那邊待我東土何其薄設或眉間再放光輪轉拂子打一百


曾為七佛師今作瞿曇弟打鼓弄琵琶騎獅任遊戲現身五臺山太煞沒本據稽首大智若虛空者個文殊不是你


普賢普賢大用現前身騎白象行願無邊運水搬柴覿面機塵塵剎剎總歸禪


捉著冤家不肯休全機逼拶汗通流面皮翻轉如生鐵白棒揎來似石頭徹底為人無半字頂門著眼照千秋兒孫滿地何如也不落傳燈第二籌


透徹當年濟北宗一腳踢倒鵬搏峰開口便吞四大海攢眉綰結太虛空大用當機無一物出頭天外主人公堪笑這無面目漢是阿誰卻住曹溪正脈中


這位阿師心粗氣傲三千威儀全不知道正法眼藏一總不曉若人問著粗拳劈腦天目首座欲親依堪笑自起還自倒


久坐凌霄峰乍來鴛水畔痴痴等個人誰知空打筭海盬塘上往來多鼻孔撩天沒個半這點虛靈亙古今萬別千差成一貫


一雙窮相手弄土復弄墨不是等閑人生平不拈出吾家維那石堂子點火焚香有甚益咄咄


堪笑這老漢太煞無慚愧拈起拄杖頭虛空百雜碎天童忤逆孫造下彌天罪佛祖死冤家終始做頭對八月金風香桂飄敢問諸人會不會


這個老禿奴說一又不一有時六合彌有時藏於密有時殺人刀有時活人戟奮喝碎須彌驚電如不及盡大地是關天放供養畢分明山中漢又道白拈賊石關本無縫何處通消息叉手向虛空青山炳白日


靈山會上一枝花信手拈來驗作家百萬此時俱卻當無端一笑事如麻


用盡神通不出定輕輕彈指便出得只因者個果即當費卻幾年空氣力


相逢不用更嘮叨三頓烏藤徹骨敲脫殼靈龜潑天去肋還三下轉風騷


一喝猶如毒鼓揚耳聾三日事非常後來吐舌緣何事不是愁人不斷腸


二十年來不舉宗和盤托出太虛空掀床大似安空柄掘地相埋顯此風


浮杯不會老婆禪王老機關猶未全唯有趙州能殺活當機贏得一粗拳


一色因何名兩般封回體露好生觀閩王蹉過重相問紙覆方纔見一端


子母難分正苦時瞿曇於法實無知可憐殃窟傳言漢撞彩人偏信得伊


網羅蜜布萬千重性命將逃斷不容冷地枕頭墮落處翻身跳出夜摩宮


迅口道個破砂盆塞卻虛空不露痕三世古錐錐不入貴如糞土賤如金


荒院天寒燒木佛一堆紅焰逼繩床渾身終夜烘烘煖罪過還須院主當


兩角崢崢氣性哮四蹄奔走不知遙牧童猛力相追去猶恐前途踏著苗


鼻頭捏住把繩穿不肯回來著實鞭今日斷然難放手生平力氣盡加牽


頭漸低兮足漸隨方纔爾我兩亡馳腳根穩穩相牽去帶月披雲不敢疲


暫把繩頭繫樹頭相看不覺去剛柔半身黑白何如也行步猶能轉顧留


爛索收來在手邊尾巴放下不勞牽山童日暮先歸去遠遠相隨亦自前


了無榮辱意恬如牛自眠兮人不拘一曲放開山色外隨時水草飽還餘


咄咄山童瞌睡中牛兒馴遶草蒙茸忽然醒得雲霞暮徹骨清涼向晚風


人牛各自在山中彼此形骸心自同多少白雲多少月相看兩眼對西東


山自無心月自閒何人拍手在雲間獨歌獨步誰堪伴不覺牛兒已過關


忽然無跡又無蹤只有團圞一個空識得中間還有主大千沙界總叢叢


眼裡無筋一世貧奔南走北轉勞辛若知此道無殊別何必他山覓遠人


三迴九轉煉成丹腳底山河路百千直得紅爐飛片雪十年心事總蕭然


頂門具隻摩醯眼鑑破拈花佛祖風杖拂原流親付汝立持濟道去流通


佛祖皆從行門出化飯供僧事最高法法頭頭能活潑要知隨處露風騷


參禪如行路急忙趕向前繫得草鞋繩前人過嶺去


看破拈花最上機隨宜說法不思議龜毛一柄親分付濟北宗風任汝為


掀翻佛祖關手段真奇特若有法可傳紅爐飛片雪吾家書記天放子室中領略曾親切一柄龜毛拈付汝直下承當無別說


祖禰擔不了須得後人肩兩臂從來曲向前人大鼻孔大頭穿一把龜毛一卷煙分付當人是的傳


無法可傳無道可說珍重行持天童正脈鴛湖斗水冷且清漏網金鱗好活潑布雨興雲等個時攪動乾坤不在舌


昔年曾到語溪遊冷眼相看暗點頭今日重來鴛水畔低頭九拜轉風流


三登九上已多年佛祖機關盡打穿一把龜毛今付汝從教鼻孔去撩天


一拂珍藏二十年今朝拈出快人天祖翁鼻孔時穿卻雙徑鴛湖一脈傳


從今不必更商量鼻直眉橫絕覆藏好把一枝無孔笛玄音隨地發清光


打破虛空方穩坐聽他石女唱巴歌超塵越格無過此好自埋頭理錦梭


頂門珍寶自家藏不遇知音莫舉揚信手撥開關捩子隨時通透這風光


乾坤一首大文章艸木山河字句長透得其間端的意薰風吹動筆頭香


輔弼高賢豈遠求通身經濟見風流紀綱佛祖權衡處莫落楊岐第二籌


丈夫別有千秋業此個根基不等閒鐵壁銀山挨得入從教踏破萬重關


山中行高低石不平絆芒鞋殊覺腳頭輕乘興峰前趁麋鹿不知過卻幾多程


山中住冷煖隨時過愛清風明月常盈戶葉落花開歲月忘折鐺破甕超今古


山中坐擦破臀間褲愛跏趺沒膝青苔護瓦礫泥團出定來叫他佛也不肯做


山中臥鼻息如雷太到天明紅日床頭露一盆清水洗面皮摸著眼睛卻三個


山居沒個人松竹最相親活菜思量喫攜籃去採蘋


一飽不餘思獨行還獨坐懶得再煎茶夜來空腹臥


去事不必思來事不必算眼底又如何獨自閑支管


修行不得力住山無米喫到老還造業問著便一摑


氣小量復小世事全不曉一個舌頭尖與人打之遶


一雙窮相手弄鋤又弄筆不是等閒人生平不拈出


清晨喜看松到晚喜看竹萬事不如人獨高兩隻目


要武卻會文要文卻又武不合世閒情終年獨自苦


一片老面皮半邊沒鼻孔日日對青山不管閑骨董


青山個個笑笑我茆庵小終年不見人只見猿和鳥


君不見古人說道住山良仙風道骨多詩腸耳不聞貪嗔癡財色忙眼常見松竹梅霜雪揚草鞋一雙腳跟老烏藤七尺腰肢強侵早起穿件百衲千結破衣裳推開窗聽得前山黃鳥叫陰涼流來清泉與石髓煎作清涼肺腑好茶湯只樂得沒有里胥債主催錢糧又沒有賓客檀施要支當單單鋪得一張折腳床松風明月細商量乘興吟出一句兩句放毫光粘得稿子滿茆堂不知來得幾個採樵子大家嘻嘻呵呵笑一場忽然想著幾根鮮筍喫直到高山頂上束一筐也不管春蘭芳秋菊黃眼空四海任滄桑末法世好珍藏人情冷煖如朝霜若落了十日五日雨籬緊閉花徑荒幽然獨得與高狂荳腐經年不見嘗只落得個野僧千般絕萬般忘拍手呵呵上高岡忽然一嘯聲入白雲鄉石關道人癡興長


居山何所事志氣得清狂水擊石痕瘦風梳竹葉香心閑病自減慮靜日方長若問禪餘外花開書架傍


風入書窗捲案章到來獨自想清狂可憐不似仙陀客卻帶松聲出草堂


薄暮探山色逢君意欲傾雲歸松葉暗鳥語石蘿輕水落存清響窗虛集漏聲竹爐香有韻相續到天明


戴卻來時笠笻隨山色歸野禽啼曲徑村犬吠斜暉泉落危峰急花開夾路飛行行聊欲憩流水候荊扉


百尺危岩似虎蹲幾層苔瘦見蒼根風過有意清毛孔霜打無心露骨痕靜夜未辭磨活水窮年見賞立當門我今試探中深淺撥土還知到底存


節高枝勁聚幽香吹入窗來個個涼莫道虛心常伴我從來骨格傲秋霜


抱病空山事事真茶煙不斷不為貧吟聲未絕雲流出琴韻將成鳥和頻屋裡尖巒常遶座門前老虎慣依人忘身樂道多幽寂君但能來話更親


輕風吹斷凍雲香恍接先生笑語長能見此時山半白追思當日雪深堂聚寒益淡籬邊石餘墨仍涵水面光欲洗案頭鴝鴝眼至今還想到池塘


采芹兀自澗東西筐欲盈時蟬正啼歸到茆菴無個事枕書眠到日頭低


欹側多時厭方今治始平腳頭殊覺穩眼底倍分明讓樹因多曲依花更轉清客來屢回顧凝立聽松聲


崎嶇百里向天涯野趣幽然興不賒冷氣淡浮新竹葉寒聲高接活煙霞細流轉處重尋徑竹杖停時欲問茶莫道前途艱且遠行行復渡淺溪沙


涼風初起斷橋西吹出秋來尚未齊欲送殘炎歸樹杪好招同調賦詩題煙浮一艇雲期集鷗舞多聲鳥共啼有客喜從江上至眉稜峰影並高低


山色籠青靄流陰濕到門落花疑絳雪歸鳥定黃昏樓逼四圍水竹隨幾萬孫虛堂安石榻直接淨名源


沿流溪上總桃花十里行持不覺賒山色外頭無世法犬聲裡面有人家禪窮一缽清高事食聚千家本分誇從古傳今真妙訣好教拈出遍天涯


炎炎虛氣鬧籃中賺得英雄走不窮玉燭搏風征夜永金戈卻月戰虛空龍城鐵馬何難渡鳳闕雕弓自擬通冷地烽煙中路息將軍誰肯與論功


一從舞罷竟無尋每日臨風想到今怳覺長鳴松際遠沉吟高舉石邊深翻嫌花下苔痕減宛擬池前月影臨蓬島幽閑應未去撫琴遐寄操玄音


囊橐傾如洗耽書意若何慕名期策勵對面復蹉跎破笠不堪易單瓢徒見呵南鄰貴公子不讀卻能多


枝枝葉葉笑春風染得青山八面紅彼或自知身似杏我終不擬嶺頭松繁華能啟峰巒色艷麗偏增巖壑工絳雪潑隨風雨後青山依舊白雲中


金丸爍破樹頭封寒鎖深林猶未通鶴跡漸除容竹徑小窗時聽落長松


過幾峰頭轉幾坡青松密密梵聲多扣關握手談秋月隔戶論心對碧蘿香氣玉爐通古道茶煙石鼎泛雄波知君踏斷芒鞋鼻試問關中事若何


新涼益我寐不覺半床秋月自同花過鐘惟並水流山空雲未醒天寂鬼多愁忽聽狂猿嘯幽然長倚樓


雨後峰巒點點青火雲拍散覓無形桐飛一葉乾坤淡瀑響千山草木醒松際石床涼似水岩前螢火燦於星晚來獨向階前坐古澗寒泉冷自聽


晴雲出松際梧葉落秋關蛩泣空庭草蟬鳴隔澗山半年今日始旬雨此時刪天霽同人霽幽花處處閒


已得樓頭趣幽談最是茶檢書清睡眼覓句伴名花梧落鐘初到猿啼月正斜山眉橫兩岸日久綴煙霞


相對無言坐北堂寒螿唧唧冷侵床半瓢月色和雲煮百尺松陰入座長雅德有琴追古調傳燈無後繼文章東坡池已空多載猶見遺風處處香


五峰高插漢應讖不無人聲譽超山谷文章共主賓天童公案整興聖令行新扶起唐朝寺龍宮劫外春


開得庭前破凍枝幽然啟我隔林思分來清入半瓶月插得香浮滿硯池自許芬芳殘歲後人嫌矜傲出頭遲孤高自古希同調相對寒燈話臘時


一別福嚴渡凌霄臥九旬已成疏淡意竟作住山人草木欣同調詩文越世塵忽來秋半語令我倍精神


十年乞法始旋歸拜膝追情淚濕衣一點孝思浮世外多生恩愛總忘機報親最是離塵垢憶子何如脫是非窮苦到家翻作客願言去後莫依依


八十七燈燄古今相續明唐朝松檜老宋世閣堂復值師絃振重教山鯉生末流知有托鞭策願無輕


含暉亭似海蜃樓坐看乾坤日夜浮潮勢遠空通兩耳山光開合豁雙眸天邊野鶴來千里越國峰巒接眾幽歷歷分明藏不得指揮如意有來由


萬籟隨明息山床先得秋兩鞋存舊冷一枕卻新愁月到方吹火風來莫閉樓夜深眠最省得句每吟留


山高天覺近乘月玩清光竹密秋爭淡松孤影共蒼鐘聲同露冷花氣入雲香長嘯猿能和更深意未央

