嘉興大藏經（新文豐版）數位版, No. B183 雪竇石奇禪師語錄

雪竇石奇禪師語錄卷十四


文殊大智作獅子吼，腳踏青蓮華，如意執在手。翻思毘耶城中老居士，到底不如合卻口。


文殊大士作獅子吼，見月和尚不妨出手。要知不二法門，何待山僧開口？靈然生氣逼人，見者自應點首、稽首。


破塵出經，文彩全現，玉轉珠回，理隨事變。宜其合水和泥，蓬頭垢面，漫將惡水潑象王，此中不知誰解看？


法身清淨本無衣，嚴飾花冠也大奇，莫是要人須著眼，是非堆裏識真機。


山之險兮海之闊，海神擎山高突兀，觀音大士坐其間，不知誰為傳消息？圓通門啟雲濤碧。


大士圓通，何在不在？一葉蓮舟，無邊剎海，魚籃裏有淨瓶，宛然一賽兩彩。買底無處尋，賣底無人買，白浪堆中等個善財。


普門大士，無求弗應，侍懷供養，知他為甚。求長壽、求富饒，求男女、求菩提，悉聽悉聽。侍懷請


尋聲救苦度眾生，晏坐悠悠側耳聽，鸚鵡如何也弄舌？翻來覆去說無生。


布袋和尚，應持布袋，手捧肚皮，布袋何在？疑是天台山大肚子羅漢臨凡，不妨兩彩一賽。


咄！者阿師不是布袋、亦非達磨，何事寒崖兀然而坐？想是天台尊者臨凡，失卻神通，向者裏思量個歸路。呵呵！


九年面壁意如何？等個人來，打底都不是，可師能出手，幾乎坐殺老頭陀。


揚子江頭浪拍天，蕭蕭一葦破寒煙，吾師豈是鮮魚客？掗賣與人不值錢。驀直去，莫留連，坐斷春風不計年。


航海初來未了，折蘆江上重遊，九年面壁冷地坐，得風流處不風流。


流支三藏全無理，打落老胡當門齒，分明傳得至如今，者個且道是不是？咄！古佛都來一個齒。


頭頂一笠，皤然而坐，兩鬢髼鬆，不知話墮。西瞿耶尼洲，有你者一個。


伐蹉尊者，覆身若跪，反執癢和，長手搔背。求己不會求人，也道神通三昧。


兩眼睜開，固盧張嘴，傍若無人，長坐不起。東勝神洲釐墮闍，不是山僧誰識你？


先按虎頭，次踞虎尾，腳亂手忙，雙眉豎起。如無錫杖護身，縱有神通何避？


鴈宕棲身，龍宮說法，來往不易，坐地潑撒。一齊放下何如？猶執靈羽翠拂。


一錫飛空，回頭反顧，兩手背抄，行不成步。耽沒羅洲跋陀羅，遼天鼻孔無回互。


手執連環，眼觀腳下，不知何物，亦爾如假。身心一如無此彼，如來付囑應難舍。


肚大腳短，眼細口闊，一個蒲團，肩擔獨立。若要等個人來，彌勒下生時節。


一指端現玉殿瓊樓，慈悲根力香醉山頭，神通遊戲尋常事，有相須從無相求。


三十三天中半托迦，斗蓬、拂子，置地堪誇。出頭看天外，誰似我生涯？


羅怙羅尊，援膝而坐，不入禪定，思量甚麼？畢利颺瞿洲，是你能教化。


草葉為座示空寂身，異我回首彼此一真，半度波山中，長年惟自親。


一心無相，水面蓮華。咄哉快樂，忽張口牙。筆研分明高置起，那來文字落人家？


可住即住，隨住而安，翛然一缽，默坐無言。菩提煩惱平等觀，度生一念時懸懸。


瓶中滴水，雲雨從龍，豈是法爾？亦非神通。渠儂行履人難測，總在圓明不借中。


肩挂錫杖，輪珠手持，肚皮挺起，行行無語。草鞋踏破人何識？天上人間總不如。


體靜神怡，初非入定，面壁儼然，亦提正令。籃中若有些些，置之腦後不問。


耳大眉長，號賓頭盧，冷倚蒲團，無香古爐。只因親見佛來，年老不道成魔。


師真兮，休疑猜，丹青寫得十分有來。眼若三萬六千頃之太湖兮，澄澄月湛。眉如洞庭兩山兮，列左右之青堆。掌中日月光被天下兮，瞻仰何極？舌底懸河滾滾兮，而千丈巖之飛瀑。可陪雪竇風高兮，敢擬擬所？以為明覺大師，乃大寂九世之孫爾。


只者老和尚，謂是我師祖，從來不相識，未知還是麼？是與不是俱成毀，禮拜不須動唇齒。


臨濟未墜之道，老人崛起法門，將傾之廈，一棒全提。坐鎮也，如泰山之岋嶪；令行也，奚鬼神之敢窺？咦！示寂來今剛十年，撫今追昔恨何言？陸春明請


只此先師像，白禪謾描摸，應知自己底，何嘗隔纖粟？持歸供養爾慇懃，不必山僧更叮囑。請


只者老和尚，一生自孤獨。佛法不順人情，世法猶難湊泊，動則拽杖便行，靜則鎮如山嶽。圓寂來今幾許年，平禪供養何時足？平原請


天童我老人，臨濟三十世，來今幾許年，棒頭更嚴利。不惟掀翻佛祖窠臼，自己門風一時掃地，誰能為你扶得起？湛庵常請


轉面無情老凍儂，家私沒盡起天童，破砂盆滅陳油醬，誰信其能振祖風？師南能請


頭髮蓬，骨頸縮，奕奕風清秀兩目，怪伊不殉人情，一生孤獨，聲名自響大明國。


日冷風高，山枯海裂，崛起一條白棒，斬新不帶枝葉，打盡四海英靈，皮下幾個無血？中興臨濟白拈賊。


春風影現老和尚，描畫將來豈我師？覿面難言心曲事，一條白棒普天知。澂清月請


宗旨玄要，棒徹骨髓。南山獨坐兮，高峰累累。


老人像，如何題？塺斑滿面黑媸媸，塗污重重又塗污，分明有苦阿誰知？像塺壞


震響禹門，通玄發孽，坐金粟，入黃檗，明州育王并太曰，撞著的面門裂，做盡冤家不肯休，大明國裏誰相識？不須說，七十七年為蛇畫足。


臘盡年窮一句親，杖頭寒色影新新，兒孫若個成家業，不藉陽和徹骨貧。野夫元請


讚也讚不到、罵也罵不著，如龍遇水虎靠山，一條白棒旋風落。


頭上堆疊，腳下逼塞，面前一片明明歷歷。若要不肖讚伊，且向者裏著筆。


臨濟中興老和尚，太白山頭起蟄龍。聲浩浩，徹寰中，破砂盆底舊家風。法幢幟請


本師老和尚，骨頭硬似鐵，活底撞著死、死底撞著活。臨濟中興一古錐，春風滿地花狼籍。津牧制請


普天愛熱鬧，癡汝獨孤冷，時流倒退走，宛如離陷阱。白棒一味耳，任他鬥弄影，端居雪竇峰，思古常冥冥。十數煙柴頭，風霜愈清勁，我像若為題，我語須承領。咄！諸方云：雪竇不肯放行，只著得十來個煙柴頭。


不存衲僧性命，掃蕩佛祖窠窟，放出無位真人，擉瞎頂門一隻。常禪，常禪，且莫容易拈出。湛庵常請


頭陀法席卻重開，拄杖閒攜到一回，撥動幾多人落魄，掃除知解等寒灰。轉身句，頂門鎚，悄然堪把玩，據令何崔嵬？法幡幟請


通身病骨，老年鐵硬，拄杖隨身，全提正令。格外絕承當，機先不留朕。咄！法幢上座寫伊去，惑亂東甌人未已。又


老僧年老矣，一杖倚閒身，冷坐長如此。壯哉正上人，巾瓶十五載，於我何疏親？咦！嫉毀慣嘗甜似蜜，欣然扶起破砂盆。山夫正請


為人須為徹，殺人須見血，試看雪霜中，長松凜高節。師南旋請


拄杖閒閒撐日月，七穿八穴任縱橫，年來泛濫如何道？珍重兒孫莫浪行。徵庵研請


黃金面皮，生鐵作骨，拄杖撐天，虛空壁立，要與天下衲子為標格。冷堂林請


通身無影，全機獨露，溢目光生，阿誰解顧？顧不顧，興化克賓曾話墮。律牧制請


兀坐堆堆地，無識又無智，有來問是誰，頭顱便打碎。咦！與麼為人也？道是臨濟遠孫三十一世。弘遠紹請


寒威凜凜雪霜天，卓朔眉毛口似緘，不是老僧嚴面目，一分行貨一分錢。僧幢建請


瞎驢滅卻正法眼藏，擬議思量三十痛棒，且道何以如此？莫謗，莫謗。爾愚環請


臨濟正法眼，卻被瞎驢滅，雪竇老古錐，何須更饒舌？一棒掀翻，不存軌轍。秋月澄澄庭桂香，清風浩浩光尤潔。澂清月請


老僧今老矣，獨坐對春風，極目明明句，高懸祖印隆。聲落落，光重重，只條拄杖閒閒豎，盡在渠儂不借中。惟極致請


祖師心印即在目前，一條拄杖鎮日閒閒，誰似渠儂樂自然？祖綱目請


既云直指口喃喃，何似東行卻向南？覷破阿師分付句，青從藍出出於藍。野夫元請


者漢從來沒伎倆，橫三豎四只條棒，打破英靈衲子頭，不風流處也風流。解齊純請


臨濟宗風入門便喝，只者老漢也解提掇，驀然撞著衲僧，一時潑撒。商予起請


實而虛、虛而實，虛實明明兩眼赤。坐斷春風三月天，鐵船高駕虛空窄。虛舟省請


面黃體瘦骨稜層，一拂橫拈意不輕，道被好持回供養，只條白棒振家聲。道被宜請


春風影裏老頭陀，兀坐堆堆意若何？反復思量無別事，閒攜拄杖愛人過。無凡誠請


老庵兀坐靜寥寥，瀚海風清極望遙，拄杖閒閒從烈傑，謾聽春雨濺春濤。願海惟極請


拄杖倚肩春晝暖，頂門髮白露全機，閒閒獨坐雙眉啟，靜聽雷音徹翠微。古音呂請


恰恰春風三月天，桃紅李白鬥芳妍，山僧冷坐無言說，喜有松聲在耳邊。已信解請


蓬鬆髮白鬢如霜，卻是東婁徐大郎，佛祖位中無處著，破堂茅屋即相當。破堂杲請


鼻孔昂藏，眉毛卓朔，拄杖不離，誠難湊泊。咄！除是知音，為伊開拓。蒼玄昊請


行猷乞題像，教我如何說？記得少年遊，練川古風月，迄今許久年，吾嘗於此切，汝今持去休狼籍。仲嘉猷請


不向婁江古寺栖，攜笻雲水自東西，而今老大仍無用，一副形容作麼題？隆福請，係師發跡處


雪竇山僧老無力，時把虛空向人塞，直教吞吐口難開，要與叢林作規則。幻峰山請


咄哉！老漢默坐，何以法門盛大至如此？思量去後誠無砥。靈玄尼請


春無三日晴，夏無十日雨，咄哉老頭陀，喜怒誠如此。不知有人，豈知有己？慈雨請


東風歷亂春三月，草木花香匝地煙，老大不堪頻話墮，只條藜杖倚青天。自願請


熏風影裏頭陀老，到處逢人便落草，草裏突出大蟲來，且道落草好不好？咦！廣心請


春風拂拂柳條青，舉眼無非觸處真，遍界不藏伊面目，莫隨形影認山僧。慧修請


者漢絕情謂，獨坐春風前，相逢不拈出，問著棒頭先，直是曹溪客，總教一吸乾。廣東禪人請


架海金鰲何用尋？乳峰個老意深深，一條棒接英靈漢，無限平人聽陸沉。萬因聖請


頂門髮白，雙眼如漆，拂子橫拈，全機出沒。誰信天風助清徹？曇請


打人打得血腥腥，多少禪和怨不平，不謂形容如此看，元來一等笑忻忻。透伊請


虛空無壁落，大地絕纖塵，誰謂天地閒？閒閒只老僧。孔謙居士請伊供養，得不知音？余孔謙請


不喜呵祖罵佛，單與禪和作孽，若道徹底為人，好與鐵鞭三百。天儀請


破山兄，蜀中客，驀劄相逢，同門出入。春風別去十八年，面目儼然頭未白。阿呵呵，也難得，不是李次公先生，那來有者個消息？


清風白雲，高山明月，磊落神襟，怡然坦率。玉轉珠迴佛祖言，要津把斷過者難，白棒聲聲作指南。


從律入教、由教歸宗，一稱義虎、一號人龍。眉毛恬惔，拄杖巃嵷。扶起剎竿青嶂裏，白雲坐斷何終窮？


悠然只塊太湖石，坐底閒閒體自寬，三尺竹篦拈在手，清風凜凜逼人寒。


髮白顏童，眉橫目秀，戒光爍天，是大明咒。咦！儼然只個須菩提，趺坐蒲團絕滲漏。


堆堆兀坐老知止，白眼睜睜耐看人，直截口門殊不管，任他歡喜任他嗔。殊可怪，又可親，不知誰是吾知音？


咄者老古錐，清風拂人意，一味喜高閒，望海峰頭寄。金粟天童聚晤來，三十餘年情不替，而今老大更何為？彼此依然眼似眉。


天岸寧遠，一輪秋碧，大寶在握，聲光奚奕，把斷兮離微，展開兮妙密。春風影裏起春雷，迅耳令人掩不及。


松間屏坐石床寒，無字經兮不耐看，剔起眉毛開兩眼，宛然分付與郎官。


清秋葉落庭前樹，皓月當空影自虛，鼻孔遼天生話墮，克家之子固如如。


闊目長髯，清神古道，韻出儒林，衲僧履造。如我意把柄在手，頂門上日輪杲杲，悠悠坐斷楚陽城，世出世間揖此老。


者婆子亦奇特也，向山僧討筆墨，雖然不說老婆禪，豈可與麼便默得？咄！念佛底，識不識？手中者串數珠，一百零單八粒。


大好悠悠獨步時，心如墻壁眼如眉，等閒踏著自家底，便跨虛空背上騎。


叔平居士僧無異，只少身披一衲衣，不知何意秋林下，獨立亭亭喚不歸。


化行台嶺已多年，末後光明在湧泉，住院草鞋長挂壁，諸方嘉仰競稱傳，為人處絕廉纖，掌握看看據令全。


者個阿師，春風滿面，戒月輝輝，是渠影現。淡道交情三十年，今朝冷坐誠難倩。


匡床兀坐默無言，何止單丁三十年？孤坐一般開化遠，卓然雪竇一同參。無等上座


讚歎難容個阿師，鬧藍叢裏解垂機，已然面目難磨滅，何待知音更寫眉？印初講主


蒲團一幅即空山，端的那伽大定間，開眼不須彈指作，和盤生意在容顏。清隱上人


空山片石，冷坐忘歸。手中如意，一柄兩眼，睜開看誰？咄咄！莫便隨他去，應觀自己底。雪汀上人


氣吞海嶽，力荷叢林，肯受佛祖鉗鎚，不落聖凡階級。坐斷乾坤事未休，畢竟與誰同得失？無凡上座


一叢梅竹一溪雲，指上輪珠歷歷分，惟我獨尊真面目，乾坤之大與誰聞？張雲臺


鼻直眉橫已若知，水邊林下且隨時，掌珠颺得滄溟裏，自有光輝動四維。王民璽


更無些物眼前橫，一念於中生不生？風味者時描不就，虛空上下坦然平。李伯凝


手轉輪珠殊好時，長松峭石絕塵機，達人氣宇曾開拓，自問休容一點疑。張本泉


年深松節已摩霄，瘦石閒雲類可調，著個愛閒空觀士，人生誰似此逍遙？劉子賢


嚴公一片閒田地，翻轉多時雨露新，猶把鋤頭眼律律，不知有底向誰論？法姪嚴轢


枕流漱石豈尋常？卻是子潛坐有當，斂手停看書不語，莫非為想自家忙。徐子潛


寒山層層，白雲寂寂，松聲在耳，清風起握。文章滿口兮，王侯可卑。量等虛空兮，彭搏算失。正與麼時誰證明？祖孫坐立何親親？彥函黃公


眉際渾無事，一種閒三昧，晏坐于其中，闍黎何所愛？松一枝，石一塊，展開風月常相對。無飾上人

