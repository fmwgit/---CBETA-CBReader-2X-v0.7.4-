嘉興大藏經（新文豐版）數位版, No. B244 三山來禪師語錄


稽首二師 古今模範 雲水相逢
肝腸不換 住則同住 行則同行
道誼締結 誓以畢生 合力叢林
弘開接待 真實慈悲 四來攸賴
不圖利養 不務聲名 如風偃草
二諦咸欽 報緣既盡 雖有先後
誓共窣堵 如生如舊 嗟哉末法
暮雨朝雲 交情莫問 誰同死生
我曾北面 皈禮二師 二師往矣
動我悲思 悠悠我心 托與斯銘
斯銘不朽 二師長存


我欲生金蓮禮師黃金相師住蓮華國腳踏蓮華上垂手度眾生白毫光蕩漾胡以報師恩驀頭三十棒為甚麼如此南無阿彌陀佛


和南稽首瞻禮慈顏明珠掌上白毫指間兩腳踏地筋力何艱奈有慈衷長不了咦伸手容易縮手難


獨獨慈尊雙雙大士即一即三非三非一漫云住在西方覿面分明這是且道是個甚麼禮拜底供養底稱讚底聻


挺胸大肚無醜可醜不顧皮毛赤腳赤手癡心一片到驢年喜地歡天笑破了口咦


顛三倒四賣俏贏乖一條布袋放去收來明州市上忒癡獃惟有三山不怪你雖袒裼裸裎於我側爾焉能免我哉


天上無彌勒地下無彌勒覿面看將來分明是這賊據款結案合作麼生三十柱杖也不較刻


惟音可觀可觀惟音不從眼見不從耳聞非聞非見非色非聲畢竟如何觀音觀音


一幅畫圖那堪著眼石上水間好不危險自在輪珠忒煞大膽南海岸畔不回頭嘻正眼看來也是徐六擔板


描不成畫不就怪哉丹青無端漏逗筆筆圖來筆筆真生鐵面皮何太厚且道靈感一句還寫得出麼石為墨兮海為池紫竹為筒也不能勾


花入牙間鼻孔遼天渾身潔白一塵不粘因甚放伊不過咦一柄鐵帚也是無端


這漢何為來此江上腳踏蘆枝全沒勾當滿腔心事卻如何檢點將來也瞞不過我三山和尚


鬼頭鬼腦不兜人愛揚子江邊無人裝載摘個蘆枝腳底浮可謂受用而自在還有看破底麼見怪不怪其怪自壞


我要抬你上天你卻飄然在水我要捺你下淵你又蘆枝襯起我豈沒奈你何念你遠來姑放過你改卻癡心舒卻眉再莫輪眼睛打臉打嘴


臉青面黑色勃如也水上波間足躩如也緘口結舌似不能言者老胡呵好大哥不曰如之何如之何吾末如之何


鐵起脊梁都盧著嘴不畏暑寒不避風雨生又不生死又不死如癡如醉更如泥三三年來幾餓殺你復高聲喚云老漢老漢


一座熊山非師之讎九個年頭非師之債非讎似讎石也坐穿非債似債光陰都賣可憐一片老婆心千古萬古無人替代啐錯過底不少


頭又不回頸又不轉不怕石落崖崩一味粗心大膽剛剛坐到九年算來不增不減這般伎倆瞞阿誰沒勾沒當討甚麼碗


一卷經一隻履疊膝跏趺怪相無比不在熊山不在江仔細看來依舊是你你你生旦丑淨末一棚搬到底


手裡一卷經腰下兩莖帶趺坐磐石間無人能比賽不學疏狂不學癡異樣風流惹人障礙障礙他作麼骨底骨董牛疽馬癩


文章雖貴非此君而不榮血食雖重非此君而不靈司厥文衡錫爾子孫君兮君兮允矣至德弘仁


是相非相非相是相是非兩忘如在其上阿呵呵見也麼南浙二師好大哥


舌上藏鋒鼻中帶戟殺人有恩救人沒義毀且不能讚之何及頂門具眼三丈長腦後見腮橫八尺向道諸人著眼看大露堂堂只這是


十年不可瞞一筆圖將出皮肉骨髓渾全直得橫身交付拄杖頭邊放光明從此一燈百千燈南北東西隨爾分布照燭咄


眼大口大心大手長舌長眉長虛空不似面目鐵石難比肝腸峰上座解承當道我不是驢不是馬不是羊


右爇爐香左持拄杖中有沒量人是相卻非相松間石上意如何一物不為三山和尚


這漢何人呼之無名這漢匪的覓之無跡偶爾軸上相逢又道覿面不識為甚麼不識啐


白拈巧弄老不守閑匡持祖道心血未乾任從髮白鬢頭斑精悍之色在眉間是之謂五雲三山


幼而讀書不識一字長而能文不解一義而今百無所能到處逢場作戲還見麼干木隨身任縱橫敲空擊水何拘繫


形興未質三山何質名起未名三山何名名質不有只須知有一蒲一衲一卷山塵上清風獅子吼


五雲老漢全沒人情遇佛便噉遇祖便吞從來面目得人憎仔細看來也直是個鼻直眉橫


頂門具眼腦後見腮救時而出正法而來生今反古之徒總歸型範硬節擔板之漢咸受剪裁老大闍黎卷漫開何如松之下竹之間石之上隨余拄杖而徘徊


饑餐渴飲閑坐困眠全無伎倆忘其自然有人問著作何言但向道不念佛不打坐不參禪還信得及麼蒼天蒼天


三山老賊鬼神莫測掣電奔雷擒風捉月踏諸佛之頂不以為狂斷眾生之命根不以為刻全身露而非青非黃當體脫而無黑無白得得心不負人面無慚色


依松傍石體勢崔嵬坐水臨流心意瀠洄聲祖道一場痛快傷末法幾度悲哀拳頭巴掌響如雷還識這漢麼腦後見腮莫與往來


穿衣喫飯訶佛罵祖喝似雷奔棒如驟焉謂可睹兮平生不弄虛頭謂可聞兮從來不打口鼓覿面相逢作麼生諸人須識主中主


橫身是刀遍體成劍活人無窮殺人無厭當路鍬坑臨機設塹一分心悻一分慈這個是五雲老漢


奇哉這漢古今罕見出語如鎗發言如箭十聖魂驚三賢膽顫一任狂者譏躁者惱旁觀具眼者懽喜而讚歎


我本不假爾胡覓真明明這是渺渺難尋一爐香一盃水依稀彷彿與爾相對相親咄


三山老漢全沒帳算論佛法些子無聞施鉗鎚平空扯淡諸佛鼻孔東擲西拋祖師眼睛穿作一串十字街頭慣掣顛一條白棒旋風轉


松直棘曲鵠白烏玄無色兮非黑白之可較無形兮豈曲直之能宣有縱有奪離正離偏常將惡水潑人天丹心一片阿誰識問取曇華監院吾子紫垣


這個凍儂奇怪無比不會祖機不明佛旨有時呼馬為牛有時鞭羊作豕愧作大慧之遠孫慚為慶忠之真子惺書記應知委子曰參乎曾子曰唯

