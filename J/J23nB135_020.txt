嘉興大藏經（新文豐版）數位版, No. B135 石門文字禪

石門文字禪卷第二十


雷霆發聲，萬國春曉，聞者不言，心得意了。木落霜清，水歸沙在。忽然震驚，聞者駭怪。合妙日用，如春雷霆。背覺合塵，如冬震驚。萬機俱罷，隨緣放曠，尚無了知，安有倒想？永惟此恩，研味其旨，一庵收身，以時臥起。語默不昧，絲毫弗差。蒙雜而著，隨孚于嘉。


空印之庵，圓何所同？睨而視之，同太虛空。弗設戶牖，無南北東，而庵中人，來無所從。廓然現前，以道為容。我此法界，遇緣即宗。自受用境，出生無窮。使令服玩，地獄天宮。各各無礙，如空行風。我非文殊，齒豁頭童。以問法來，罄折其躬。而師應機，如隨扣鐘。聊觀此老，游戲神通。不起于座，瞬兩漆瞳。以大千界，置于鍼鋒。以香水海，藏于睫中，一切人天，之與魚龍。不覺不知，如盲如聾。萬像懽呼，聲摩蒼穹。天魔外道，以手擣胸。欲折困之，面為發紅。如環輪上，尋其始終。於是雌伏，仰此法雄。我雖衰退，氣猶如虹。未甘見刪，終依禪叢。斯文之作，蕩除執封。當以理勝，文則非工。溈山之陰，磐石可礱。書以刻之，昭示童蒙。


明暗色空成住壞，即大寂滅究竟覺，居以名庵是增語，而我銘之添注腳。如湯消冰無別冰，冰湯之相未全脫，何如睡足百事懶，軒納林光鳥聲樂。當知今在衡嶽中，門外今無覺衡嶽。道人撫掌笑軒渠，注經不必居牛角。


日用現前，隨眠煩惱，去之即生，如石下草。蓋其妄覺，取舍顛倒，小根怖之，冰炭懷抱。我以慧眼，燕坐默觀，一切異相，如珠走盤。是時日公，非內非外，是非死生，合成一塊。


履長老禪，而色貴白；老禪有終，白不受色。道人游方，學至無學。如役六用，則思返朴。有山可看，有飯可飽。乃笑諸方，何必百巧。罏煙未殘，跏趺袖手。雪窗無塵，鳥啼清晝。


一境圓通，而法成辦，五根不行，而意自幻。晝思夜境，塵劫無間，而睫開斂，初不出眼。知誰妙觀，鏡于心宗。以世校夢，乃將無同。為魚泳波，為蝶翔空。在素曲肱，吉祥止躬，即庵是夢，問井得水，即夢是庵，緣飯識米。於一意地，無能無二。若見主人，夢庵俱棄。


導師黠慧，出三界癡，於無癡中，致眾生疑。未若翊禪，淡然無為，以癡為庵，聊以戲之。亦有癡侶，論癡要訣，若見大智，紅罏片雪。


惟融與安，品坐客瓚，於禪林中，是謂三懶。秀媚精進，辯慧擔板，唯道人仁，俱透此患。水不洗水，眼不見眼，以之名庵，蓋亦泡幻。烏啼華笑，曰用成辦，睡起密傳，露牙一盞。


心非言傳，則無方便；以言傳之，又成瑕玷。蓋言不言，俱名污染。飲光華笑，智海簟卷。非言不言，驚如掣電。異哉曹山，法幢特建。以墮一字，雪諸情見。在聖非貴，在凡非賤。雜之不藏，著之難辨。二乘骨驚，十地魂戰；而解空子，乃圓笑靨。善刀藏之，不露鋒燄；不動聲氣，降伏魔怨。


孰談無生？唯老居士。孰為聽徒？團欒妻子。以諸塵勞，而作佛事？視其家風，老龐是似，名聞諸方，流輩追崇。餘四十年，一節保躬，老則結屋，置闤闠中，即喧而寂，蓋將無同。賢哉斯人，不二於物，蹇寓于世，莫知歸宿。我睨而視，亦見彷彿，出生太虛，陶鑄魔佛。


一大經卷，破此一塵。何以破之？智為斧斤。塵非斷空，可破非有，了然而知，空亦不受。異哉湘麓，庵此老堪，視其庵名，如車指南，堪雖可即，語默弗及。如指自觸，如眼自覿。


竹叢生謂之慈竹，烏返哺謂之慈烏，豈吾含齒而戴髮？乃彼烏竹之不如，故有終天之痛。心再折而情枯，蒔松楸以上雲，雨就樹陰，以縳屋廬。營出世之冥福，生五濁之芙蕖。知輪珠以行道，明月白皎其影孤。念此風之可尚，聊以起精進而激懦夫。


吾聞甘露，食之長生，而寂滅法，乃有此名。寂滅而生，谷神不死。唯佛老君，其意如此。我本超放，憂患纏之，今知脫矣。鬚髮伽梨，安遁嵩少，璨逃潛霍。是故覺範，老于衡嶽。山失孤峻，玉忘無瑕。當令舌本，吐青蓮華。


有而尋求，癡暗所囿，得而驚異，智濁之咎。濁澄暗徹，自覺成就，如人目睛，一塵不受。開睫譬生，明發寄根。斂睫譬死，暗不能昏。聖師真慈，開此妙門。睥睨不入，夫豈知恩？枵然丈室，中置匡床，經行宴坐，晨燈夕香，勿使邪念，蔽常寂光。


浩蕩之春，萬物發飾。淮山花開，麗其風日。蛺蝶何為，栩栩自適。朱門青鞍，群色棋布。富貴鼎來，賓客鴛鷺。居士欠申，蘧然而寤。歲時獻壽，舉杯怡然。墮幘一醉，其樂也天。紛紛萬緒，成我日用。睨而視之，開睫之夢。


見明之時，此見明者，緣明開達，則見暗時；此見暗者，不明自發。見則常明，寄根成就。見豈明生？暗能昏否？我觀明暗，尚難掩藏，豈生死門，乃欲存亡？惟道人太，以壁為口，全機現前，不落滲漏。


維塵勞海，是無明窟，眾生以之，生死出沒。而此昭昭，首出萬物，廓然十方，寂湛遍周。月惟可見，而不可求，倩汝名之，為物之尤。一堂收身，丈尋之闊，斂目大千，都寄毫末，乃欲見見，如鹿方渴。大哉此法，明白坦夷。昧者迷失，知者得之，故甘露滅，為作銘詩。


此無比法，如難信珠。雖曰得之，非實非虛。默而未說，豈有說乎？虜中吾趾，矢貫其膺。即烹汝父，遺我杯羹。直中有曲，令爾當行，是法平等，無有高下。定當作佛，普告來者，而常不輕，乃遭詬罵。其珠圓徹，內外俱定。自牖見子，呼之聽瑩。顧其糞除，則肯受命。自是而觀，則有綱宗。以火觸火，鍛凡聖銅，縱使自返，窒使求通。面壁而坐，理鉏而扃，要使求者，鼻直眼橫。是為大智，破滅無明。提婆祖以，無所嗜好。祈神求信，自貶其道。校此兩士，則為顛倒。湘西之麓，古屋數椽。臥聽樓鐘，餞吾華顛。謂終不說，夫豈真然？


麒麟之性，不可繫羈，非如犬羊，可驅東西。有大比丘，人類精奇，在驅烏中，服勤祖師。及其將化，使之尋思。賞其神駿，思則有辭。眾角一麟，遷其以之。禪師昭公，來自大溈，分空印澄，名譽日馳。顧瞻山川，憮然嗟咨。想其高風，屋宇故基。以麟名室，非苟然為。佳羽百鳥，宗教日衰，庶異人出，支此頹隳，耆闍倚天，勝氣華滋，當磨雲根，刻此銘詩。


金沙僧道明，勤道如智海，事師如小朗機，陪清眾於宿。德寮之後，別開小室，僅可容膝日晏寂其中。昔偉禪師在黃檗親老積翠，其靜住政如此，人問其故，荅曰：聚語。


寡欲養心，以直養氣，抱其德全，龜以蟬蛻。情緣崢嶸，欲犬怒吠。端方藏六，攫摶無地。學者闐門，佇思擬議，如大火聚，不宿蚊蚋。我觀此老，非愚非慧，人趨所爭，師取其棄。


曉雲滅盡，群山蒼然。倚杖凝睇，如開青蓮。夜籟以寂，繞除流泉；曲肱而聽，如鳴朱絃。有大禪衲，不礙見聞。以雲門印，印空成文。對是淨境，深炷爐熏。人牛兩亡，蓑苙具存。


以色礙眼，鏟其雲山，以聲聒耳。惡禽閒關，有大開士，倚欄微笑，以眼聞色，以耳觀鳥，石屏玉立，泉以珮鳴，乃知解空，不離色聲。


幽巖如磬，側立山腹。中有石床，砥平而綠。我來忘歸，臥聽風竹。夫物得宜，如眉映目。幽居情閑，乃名宜獨。一頃之陂，清飲兩鵠。得其所哉，此詩可錄。


行與邪分途，居與正為鄰，於中有取捨，此外無疏親。此為朝市者，言之肥家，以忍順全，交以簡恭，好學如不及，求名如儻來。此為山林者，言之大丈夫，當期出生死，生死皆由心所造，心滅生死乃壞，心滅則髑髏是水，心生則爪皮是罪。淵乎妙哉！一念不生，即入無垢三昧。


眾生大夢營黑業，玲瓏擊鐘與開睫，功德之大吾敢喋，願移慈母離障結。如聲度垣即超越，孝哉伯仲俱勇決，依仗佛力等痛切，如取寓物執券牒。願壽慈母春在頰，如鐘常撞無盡竭，政和甲午夏五月，誰為銘之甘露滅？


渭川千畝，潛庵一竿，俯視盛衰，凜然歲寒。筍茁于夏，解籜穎異，頎然扶疏，如老攜稚。根豈終獨，乃生橫枝？如其道茂，有子嗣之。高情不群，安樂霜雪，風來有聲，是隨宜說。


二乘馬麥，為法忍饌，我觀是法，縱橫轉變，皆即一心，靈妙所現，覺知見聞，一一成辦，色空明暗，一一如幻，設物譬道，古聖所羨，初無大小，之與貴賤，是故此輪，真淨所建。


有晉奇逸，製為此器，以姓名之。蓋琴之裔，物趣幻假，形因變遷，但餘至音，則無陳鮮。


材出餘燼，桐生晚林，見之意消，矧聞其音。朱絃發越，夜堂秋深，如見古人，如得我心。


種性清瑩，出塵風度，開扉見之，真常流注。妍者所欣，媸者所惡，勿使癡兒，呵出昏霧。


破韜玉之蒼石，出孕金之晴川，解碧谿之封褁，割紫雲之芳鮮，從連眉之僊子，供倒流之詞源。


外儼豐碩，中含清堅，而質常潤，如舌有泉。滑足金光，碧生霧曉，平其微隆，多年方妙。


體切玉潤，膚刷絲文，書城之友，歙谿之珍，貌貴端重，德貴粹溫，是故覺範，於硯亦云。


廬山五老，寒翠倚天。公嘗過之，望見垂涎。朅來幽夢，時歷其顛。九嶷之下，得石如拳。二三君子，聚首比肩。豈其遊戲，分身則然。下有坳處，形如玉淵。疑有神龍，風雷播掀。以當吾硯，刷其芳鮮。醉中落筆，粲然雲煙。我作銘詩，擘窠為鐫。袖歸中朝，為好事傳。


吾聞大梁之東郭有硯臺焉，而自然成坳淵，挽九江之水以為滴，聚桐柏之色以為煙。借溫江卓筆之峰以蘸其尖，展青天以為紙，書吾餞君之詩情與曠野以相連。吾輩留滯南楚，思上國而未得以還轅。雖然會當，與君握手，州橋踏月，以話湘川。是時君必折蟾宮之桂，我亦腰金紆紫，揖讓于人主之前。此言蓋理有固然，非狂且顛也。


歸去來兮，是處有山，皆可歸念。纏綿其世，故忽感悟而增悲。精誠炯而未泯，齒髮逝而莫追。想比鄰之驚愕，疑昔人而竟非。逢斷橋而植杖，涉淺瀨而搊衣，轉犖确之深壑，開機杼於尋微。宿雨初霽，山氣如奔，紛然落葉，滿我衡門。少喜翰墨，餘習尚存；如撫無絃，如持空樽。有詩情以寄目，無憂色之在顏。皆遇緣而一戲，則何適而不安？顧風物之閑美，忻幽鳥之關關。揜殘書而意消，偶斂目而深觀，還諸緣以俱盡，廓然獲其無還。譬如人經故鄉，情戀戀而盤桓；歸去來兮，請畢生於此游。佳退藏於不言，使來者之自求。如薪竭則火滅，知愛盡而無憂。雖鯤鵬之小猶聽其自化，則此道其可以告於朋儔。笑我閱世，如川行舟，少折困於憂患，老安樂其林丘。嗟學者之畏影，蓋餘波之末流。苟就陰則影滅，妄自釋而心休。已矣乎！吾吐斯言非其時，聞者聽瑩皆遲。留以鍼投，水今無之。古人不可見，來哲亦難期。省雜念之妨道，如良苗之日耔，當閉關而觀壁，盍捐書而止詩。不取於人而自信，如子得母復何疑？


歸去來兮，溈山有人呼我歸。碧暮雲之凝合，空夜鶴之怨悲。省一念之有差，雖百悔其何追。探蟻穴之意適，俄夢覺而知非。幸牛羊之弗踐，有墜露之霑衣。恨無前知之明，及未著而知微。緬懷萬峰，如蹲如奔；而煙霏開，窈窕其門。東庵西井，古跡猶存；俯拾枯松，旋安茶樽。並兩山之寒翠，煮萬仞之潺顏。想鍤鍬之寂子，對牧牛之懶安。妙機鋒之雖觸，無生死之相關。挹前輩之宏規，揆今事而默觀。唯空印之中興，取高風而追還。耿終力之弗寐，心欲絕而桓桓；歸去來兮，永結無情之游。蓋大欲之已去，復於世而何求。笑朝三而莫四，紛眾狙之喜憂；愛芙蓉之倚天，勢獨立而無疇。昔尚反顧，今則覆舟。弓精盡於九年，履考祥於一丘。卷正宗而懷之，悲末學之橫流。如韓信之已死，而其心豈真休已矣乎！溈山吾歸今其時，如魚縱壑不可留，今而不歸，欲何之？行以到為是，食以飽為期。雖靈根之深密，護空慧以培耔，聽耆年之夜語，誦諸衲之清詩。知沙纕之非飯，情斷意訖復何疑？


水蒼芒而春暗，村窈窕而煙暮。忽微霰之濺衣，驚一枝之當路。蔕團紅膏之蠟，色染薔薇之露。柔風飄其徐來，暗香滅而復著。待黃昏之雪消，看東南之月吐。何嬋娟之殷勤，獻清妍之風度？方其開也，如華清之出浴，矯風神其轉顧，蓋天質之自然，宜鉛華之不御也。及其落也，如朝陽之奏曲學，回雪而起舞，乃僊風之體自輕，非臭夷之藥能舉也。怪老禪之游戲，幻此華於縑素；疑分身之藏年，每開卷而奇遇；如行孤山之下，如入輞川之塢。念透塵之種性，含無語之情緒。豈君王寵我太甚，致我不得僊去者耶？


柳子嘗有言曰：硯之美者，唯青石最賢，而絳石次焉。自絳青而下，蓋亦不數，而世亦無傳。何溫然之子石，出高要之晴川？方其始造也，祠中牢以匈祐，犯驚湍之洄漩，探萬仞之崖腹，取勁石之堅圓，褁碧草以徑出，割紫雲之明鮮，縈金縷於廓岸，張鴝目於坳淵。於是房以玉室，而綈以錦衣，名以虛中，而以居默字之。適風櫺之春晝，偶莫逆於書幃，管城子方蒙茸而落帽，燕客儼峨峨之豐，頤愛知白之盡展。其底蘊而看君荅，煙霞之譚詞粲古。今於立頃而觀者，若未始與聞而有知，以其有是之德，故君子見錄而不遺也。蓋嘗罥網而出鯉，昭以佳瑞而生之；涸於順山而鴿，致浴於越池而水緇。姿端重而有墨侯之封，腰微坳而作郎官之狀。逸于闐青鐵之群，秀蟾蜍玉器之上。又嘗污盧攜之怒裾，印太真之醉掌，泮紫金於藥鼎，鎗清聲於書幌，殆其棄而弗用也。猶贐餘骸於弟子，瘞朽骨於草莽而狂生，乃以鐵竊其名，而市工仍以瓦肖其像。由此硯之難致，故紛謬偽之欺誑也。顧予此硯之清堅，出於歙溪之湄水，乃陋南荒之彘肝，而竊自比於龍尾。勻數寸之秋光，溫一片之和氣，疑初得於魯祠，何朴美之如此？從予游亦有年，愛其忍垢之類己，嗟所值之不遭，紛白眼之相視，獨一龔之可人，輒傾蓋而見喜，將提攜而去歸。置玉堂之棐几，稔亨奮而逃窮；脫怒罵之焚毀，終未免腹洞於暮年。而猶勝支床於壯歲，子行勉矣。予將觀子與管城輩耕於無所不知之鄉，而至豐年之義理也已。

