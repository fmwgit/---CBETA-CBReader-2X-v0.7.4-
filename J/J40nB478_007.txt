嘉興大藏經（新文豐版）數位版, No. B478 雲山燕居申禪師語錄


靈禽自謂苦無枝既是無枝不受羈莫是羽翎生未足再來林下長些時


小小青蛇滿肚機啣珠何必淚雙啼許多按劍誰先委推倒禪床孰與齊


泥豬罵癩狗癩狗罵泥豬非一朝一夕之故只要罵到樹倒藤枯且道樹倒藤枯時如何依然習氣不除


汝是何方小鳳兒秪因短翮兩相期隨緣竹澧無他徙一日翱翔便出岐


浮生不是沒緣因生在南鄉大水濱種得碧桃千萬本不唯結實且垂蔭


十年前做小維那今日重來兩鬢皤放汝入山應自了過師百倍始傳他


將何所見是誰聞觸處生疑觸處尋一日踏翻波是水山頭大浪使驚人


歷來有箇要孩兒不見令人特地疑及至相逢又不見轉身又在耳邊啼


明珠一顆露當陽夜夜朝朝放大光此是彌陀真境界更於何處問西方


千里來呈鐵面皮貪嗔我慢絕雲泥須知晝夜常無隱要且無人接得渠


住世何曾幾百年致令人去學神僊誰知更有如來種好把神仙置一邊


左一偈兮右一偈妄向師前亂攃屁只須一陣好東風萬事隨他備不備


不悟凡身即佛身遂將兩箇妄區分而今劃斷從前路任是僧繇畫不成


一人一箇臭皮囊拖得來時氣宇揚不過山僧劈打始終曳尾露行藏


山門日日為誰開掃地焚香望佛來昨夜波斯開隻眼三更時分出蓮臺


不容知又不容會不怕攀緣與瞌睡但使此中是箇人何須更入三賢位


搬柴不憚走深山帶葉連枝一擔擔手抹頭顱汙一把不知受用在其間


謾言作佛且為人野菜充饑莫厭貧隨分納些消日子須知有箇極相親


大冶常將佛祖烹驀頭一棒了無生有人問汝青螺事信手拈來覿面呈


客歲匡徒得得來秪因覲省看吾儕今朝飯罷間相謔喝住人吞下馬臺


莫言一勺水無痕廣大無涯好牧鯤此日不妨頻借力他年任爾取龍吞


見色聞聲也大奇相隨來也失便宜明明主伴無遮掩那許時人著意窺


六箇獼猴作賊媒家珍穩密去還來重門雖設無關鎖秪要當人夢眼開


一句相當意氣投分明底事復何求眼前不悟尋深理何異拋珠引石頭


昨日為賓今日主主賓互換騰今古不明空自撞金鍾識得何妨打破鼓


一聲地出娘胎帶得長生果一枚何必蟠桃千萬顆但知己有勿疑猜


將謂吾門意氣賒誰知做出盡週遮如今翻作無情口罵了人來罵自家


根基已載劫初前那怕狂風動石蓮認得蟠龍真父子信從肋下痛還拳


供養如山一粒米縱然成現要人舉不因浪把舌頭嘗一日三餐可惜許


福海無涯不較多其中受用卻如何饒他縱有驚人浪盡是無風匝匝波


處處陽和綠柳垂誰人過此不揚眉秪言是日風光好不似長堤雪壓時


直饒不道費神工柏子庭前致目瞢樹上雞鳴剛側耳要知別是一帆風


劃斷前途絕遠遊歸家只在腳尖頭經行若也尋之遶終是騎牛更見牛


日日三省搖鞭弄影不用商量如驢覷井若要成佛一彈指頃


讀書為學聖功名何足言虞庭十六字字字鎖狂猿


不如博奕且賢乎為甚纔看萬卷書大道不明千百載只因自智薄愚夫


滿目是聖人幾人肯覺照覺得無聖人自然生好樂


莫道無心境自寧清風也或打窗櫺推輪過我燒豬腿駕鶴來時酒一瓶


孤根著地暖先回怕甚寒霜雪壓來且喜今朝天色好枝枝放出老黃梅


雖愛含誠不吐辭如愚終不教人知而今且作逃禪客未有功成不到時


萬里無雲湛碧天晴光一道照林泉殷勤報與當家子切忌逢人話正偏


恁麼來恁麼去大事未明莫兒戲轉眼便是白頭僧料想生死沒人替


一段天然錦誰能信手裁非是尋常有生前帶得來


平明騎馬上東山正遇山倒剎竿此箇因緣應不偶世尊傳法至阿難


歷雪經霜不記年深閨落轉幽閒叮嚀報與修行女節老風高耐歲寒


昔日是一書生今朝卻成猛將不唯氣宇英雄要且胸中豪放


天門一往復青螺腳底忙忙不較多滿目溪山如透徹看來由自不由他


幾年前已識荊州孰意翻為兩地秋此日相逢同俛仰莫教遺恨萬山頭


輔弼叢林有幾人楊岐一道絕人行而今再見相期約莫負當年鐵石心


昔日曾遊宦海來今依林下學癡呆他時識盡功成去萬仞峰頭起迅雷


幾箇英賢肯信禪唯公勘破便翛然有人問著如何舉笑指峰頭孤月圓


富貴從來大戲場不由人意自揄揚若知世事皆如此便是真人快活方


四海澄濴徹底清風恬浪寂困人心有時點溼蒼龍尾雨到枯黃盡易生


斫額求人不記年眼睜睜地對誰言冤家未遇空垂手便把仙瞿打一拳


與汝同鄉隔一山出辭吐氣最相關與其馳逐團團走何不搬來借一間


汝之住處如象馬灩澦江頭作麼灑前浪既去急如飛後浪飄來如覆瓦誰能川上看川流不看川流看看者


知君有件驚人寶秪為埋塵卒未曉今朝指出勿蹉跎若是蹉跎又不了


舉起要照顧莫教走錯路苦海固無邊回頭便是渡


欲作聖賢須是道者一如調琴一如御馬


父母未生光明碩大燦爛人前識者驚詫


天使成人自不凡何妨佩劍著戎衫從茲要識誰為主百萬軍中去復還


黃梅住五祖接踵號梅樹不特蓋四鄰馨香為國祚


迋迋傳來信得否應對通身都是口莫教當面被人顢但要伸手忘卻手


無盡光陰四十過相投何必羨東坡明珠一顆親相委免使堆金用馬駝


去去來來過汝家每將酸物軟人牙躊躕沒甚酬君意遠寄山椒致謝茶


人雖柔懦志須堅莫把宗門作等閒病骨一根拄杖子至今藏著未曾傳


慈祥愷悌出自雲南僅同魯變至道何艱


正法難扶幾箇扶直須痛罵老騷胡誰云祖道垂秋晚且喜獅林絕野狐


一見生懽喜相忘無彼此誠實為君言猶恐忘記耳寫入扇頭來大似從頭起凜凜天地問忙忙是自己切忌再蹉跎彷徨過日子


曲指諳來別有年相逢不厭口便便知音莫謂閒相識此箇冤家結在前


從來漆貴被割楂梨橘柚遭攀如何一根大樹吞雲吐霧閒閒


嵩山日日插天高四面層巒似折腰揀點山僧無別慶但將柏子代冰桃


參禪須要眼雙明始信紅爐片雪輕設有纖毫透不去全身墮在鐵圍城


怪石堆中隱瞎驢清光幾度射茅廬道人無物拈來供短杖頻敲三十餘


禾滿山頭粟滿樓當家何必太心愁錦江一派雲來客賴汝維持接上流


肯把山茅結箇亭日于雲鶴得相親有時話到深處誰解人前破口脣


玲瓏窟子闢山隈虎跡人蹤絕忌猜曾被牛頭親覷破至今無計喚歸來


當臺一鑑莫躊躇氣宇驚人始丈夫謾道林花開得早縱然老榦欠扶疏


時時觸動轉天樞試問天樞轉也無會得樞中端的旨大千俱壞又何虞


丘隅茅屋兩三間朝去昏天暮始還一箇渾身無避處和煙蹋遍幾重山


拈來乾屎厥會得便休歇把作箭頭看肝膽成吳越


耕田博飯道風清不事諸方五味羹種得滿山無空隙鋤頭鋒利病魔輕


饒伊修得似天宮一覺蘇回總是空道眼未明終有礙爭教理事盡融通


堪笑而今杜撰禪眼如掣電口如盤千錐百劄無腥血一味頑皮說夢顛


滿天星月亂山浮幾欲偕歸少計籌珍重闍黎惺兩眼和風收去掛枝頭


江南江北幾經秋放下蒲瓢古岸頭日暮船橫遲渡者風吹白浪起人愁


南山行罷北山過手擊枯梧唱哩囉人盡去夕陽多幾道清暉映薜蘿何必蓬萊增壽域自有還鄉不死歌


蜀水直楚水灣唯有黔地石頭尖行到蟠龍築破指拖聲乃氣叫蒼天


正氣恒凝宇宙浮光吞日月建弘猷無邊草木從風偃不羨當年萬里侯


幾度青梨打破頭應知就裏有來由翻思圓悟勤先祖十載巾瓶意自優


一日扶笻上翠微翠微時見鳥低飛幾回未果東山約既到東山且謾歸


不遇王良不遇天膠頭滯尾卻驚鞭而今已脫鹽車苦幾見追風影在先


幾迴欲吐胸中語及至相逢提不起還伊劈面兩三拳知恩深處固如此


誰道將軍不解禪雕弓放下息狼煙須知海晏河清日眼底舒光爍大千


羽箭腰間爽將臺英雄不減漢名才知君不負當年祝斫額相看得得來


忽地前來便問禪當頭一拶口便便如今且作忘機客有曰逢緣漆桶穿


氣宇如天大忠肝萬里長隨時歌白雪一韻落梅香


早晚幾句零星語切忌逢人莫錯舉有人問爾解何宗報道茆坡破椅子


本來一字不識慣向人前弄筆糊塗幾句出來令人笑得尿滴中有一句驚人識得參學事畢


挺特男兒沒量大何須問道口怦怦將軍說法如天倒豈與尋常較重輕


額裏藏珠肘挂符臨機拈出莫躊躕直饒是箇翻濤手覿面呼來罵野狐


不有餘錢更不欠債無欠無餘洪深滂湃何須入海摸魚蝦惹得盲龜跛鱉怪自家得用快如風第恐逢人不善賣且道如何賣一拳打破口脣皮轉身又作女人拜


適聞病至篤病中歌且狂唯君有傲骨雖病亦無妨直向此中空磊落無煩瘥病覓奇方叱豎子入膏肓等閒拈杖打醫王


稟聖賢心賦丈夫志無論男身女身唯要超群出類拼此一世浮軀幹千秋不磨之事所以道愈久愈堅愈嚴愈厲等閒識破娘生繼我如來後裔


行道貴年小行道貴年老年老易忘機年小辦得好許多老幼人勞勞盡迷倒許多老幼人勞勞入荒草喜君遇吾儕就路還家早即此卜當來一見光愈皎


正務之餘來此讀咒咒得不溜將卷一覆覆而復開眉頭一皺那來這樣淡不過的語言令人讀得皮黃鵠瘦呵呵從上許多沒量大人挂冠歸來入我門中一一歷過載在傳燈永貽諸後


毋為善遷毋為法縛唯識腳疼無疼痛腳人謂總戎跼跼拘拘我道居士活活鱍鱍


參禪學道無別訣只要生死一念切隨他放去任他來甕裏何曾走卻鱉


根器從來別何妨酒肉場眉間光燦爛鼻下口郎當吸盡西江水掀翻曲彔床丈室容師子微塵露法王鎮靜高樓上胡笳一韻長


扶纛相忘在杏壇口吧吧地令人酸何如謾學宜僚友百萬軍中且弄丸


終日為善令人稱羨不若無為優游不倦有時踏著滑石頭勘笑秦時轢鑽


雨過晴星偏皎月輪孤青山帶翠綠水平鋪無邊清影落江湖驚起魚龍亂戲珠


幾回出入白雲鄉每見人間空自忙汝向忙中開隻眼自然隨處露堂堂


相知貴在毒心腸寤寐思之自不忘忽遇蒼龍敲出髓新添一勺海天長


看破塵囂徹底空何人千里不同風通身手眼隨拈弄始信乾坤掌握中


行堯之行誦堯言貴識鴻飛第一傳不向此中開活眼徒將鐵硯苦磨穿


龐公終日罵龐婆罵得龐婆沒奈何只待日中花弄影大家齊唱太平歌


鳳翅斜橫立將壇不唯砫石且為藩縱然話到修行好第恐功名債未完


金陵出隻驚人虎伏爪藏牙駐黔土有日乘風牙爪獰嬴得佳聲鎮寰宇


讀書原為聖賢事從政須師魯大夫更看前人作樣子顏曾曾喜做官無


深信壺中別一天山川艸木盡通玄維摩喉舌非泥塑有得於心必有言


拄杖頭邊杲日懸非關時節與因緣今朝敲出蒼龍髓波翻白浪沒人天


儒士釋士與道士渾元三教何曾二同行同住復同床可笑同床扯破被


妙質英姿最可人不違士業契禪心浴乎沂又風乎舞歌詠而歸笑杏林


明明大道本無偏秪在尋常動靜間自家寶藏諸般有用得何嘗直半錢


築著無時不放光秪因鼻孔未昂藏十成要作摩尼子扯破僧伽吼法堂


勘破家緣如敝屣不事榮華且學貧既知法眷親於子視子如同視別人


纔出家初受戒兼以人貌又古怪言語卒卒倉倉動止狼狼狽狽若要拔萃超群還去山間喫些苦菜


護國昔年曾有券賣與山僧作祖院明朝應箇小期來山門廚庫休改變


蠹魚何不住江淮卻於紙上覓蒼苔癡虫也解穿人箑漏逗清風拂面來


斷纜危檣信水流隨緣漂泊更何愁浮槎不羨秋香美且喜江風一載收


身分四大有來由昔日天龍豎指頭只要當人親薦得百千三昧不須求


或時精進或時疲怎釋心頭一點疑黃金未鍊終渣滓取證何如不刻期


畫絕寫亦絕絕處與人別要得兩眼明拔出疑難橛千問百問來一句都漏渫且道是那一句參


身上甚毿肚裏常不穀日去山中耘夜來樹底宿踏破象頭關得見恒沙佛


天下名士者無如李恕長秪知下筆處忘卻米元章


忽地相逢一著疑肯將心事對余提經行不覺廊簷下容易還君舊面皮


學道貴忘機如兀復如癡分明一著子不是想來底雲駛月運舟行岸移此去燒黃三十里阿誰騎馬弄驢蹄


平空釘橛消磨歲月忽遇其人一場敗缺且道其人是何標格眉分八字軟如綿鼻孔昂藏硬似鐵


青天一棒亂雲收血染山川鬼見愁非是老僧愛動手新添艸料按牛頭


五里菴中住有年每逢焦熱煮龍團能蘇一滴回山際渴死隨他臥水邊


三載憑關因徹困儲糧千日濟人窮平時喫飯無砂子獨有今朝米有虫


終朝瞌睡懶看經自此田肥尚不耕纔到雲山開隻眼三尊大佛一齊吞


煩惱無明逐日生紅爐裏面點堅冰虛空擊碎和雲煮說甚黃花混眼睛


天地山河一箇舌為吾口窄代吾說虛空說碎爛圓通那識耳中常出血


舌頭裂碎眼抽觔水上葫蘆按最輕更有臘人來向火丙丁童子放花燈


明明箇裏絕疏親亙古如斯未易更自是一雙清白眼何曾捏動待花生


青霄一望上雲梯渡接華峰咫尺區縱是武城來象馬不驚略杓任長驅


拈起布毛吹遍界就中何必苦商量春至柳條微帶冷時來花蕊自分香


一竅開兮海底穿洪波浩渺浪滔天從教百萬人天眾難盡淵源活眼泉


意在吾儕立志豪兩番親值口叨叨雲山止水隨君住莫使禪門太寂寥


與君相契蓋有年不識如何號儼然更指山河為說法眼中須悟耳根禪


忽然一見笑顏開想是前生會過來我有一柯菩提樹與君帶去滿城栽


城隍裏面施樂湯又有筵僧粥飯堂若是慣吞鐵彈者自然嘗過更來嘗


宇宙橫身日夜彰穿衣喫飯更郎當但能任運無他想何用南尋汎渺茫


不雕不琢自生成證得方知果是因歲歲幽蘭香出澗為君指點劫前春


當年靈照是同儔拈得笊籬百不憂百草頭邊開正眼方知日用有根由


七歲之時用馬駝而今十六要人扶何時得到腳跟穩走出人前唱哩囉


德合乾坤陶鑄弘均彌綸法界萬古一心

