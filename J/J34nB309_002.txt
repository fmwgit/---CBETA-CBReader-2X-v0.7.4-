嘉興大藏經（新文豐版）數位版, No. B309 雲腹智禪師語錄


乘悲七步天中節 來論風幡揚祖烈
遼天鼻孔沒囊藏 舌頭拖地眼睛赤
刀山劍樹縱橫行 應緣寧拒虎狼穴
光風霽月即之溫 冷露嚴霜人共觖
數嬰其難若家常 七坐名坊聲赫赫
夷荒競戴法中王 黔壤幸留教外別
楖栗橫肩渡汨羅 千人萬人難挽轍
喝斷澬江水逆流 倒卓浮丘山頂月
祥麟威鳳破山孫 電捲星馳黃檗舌
胡然一旦哲人歸 艸木叢林皆泣血
起家麟也徵余銘 筆端難把虛空訣
無縫浮屠插峰西 綠水青山無間歇


大酉洞天非世間高高雲路幾能攀八行欲寄何由至鎮日看山不到山


鎮日看山不到山烽煙蔽野路途艱艸鞋無自通消息猶憶風規啟後賢


不露鋒芒卻自閑白雲深處枕高眠幾回夢裏頻相委歷歷谿山落落煙


兄去煙墩我向秦雲山楚水幾經春五龍院裏曾分座贏得先師累後人


行腳多艱事未符老來方覺費躊躕豁開心眼空霄漢歷盡層巒峰亦無


剎土微塵一句收那堪直指問根由只須坐斷今時也始信橋流水不流


中和法嗣汝為先拄地撐天望爾前黃檗宗風千古勝因循空過好時緣


一菴深隱樂華峰萬事無干心自通莫謂無心云是道森羅萬象此光中


玉冠崇福又西峰十載殷勤道行濃自是乘悲曾有願精金百鍊用無窮


四九知非上我門而今行履果符心危亡不顧向前去始作金毛吼出林


參禪須透祖師關不透如何達本然奮力一鎚擊碎也始知教外有單傳


大千經卷一微塵海墨難書者段真端的不妨親剖出頭頭法法總相應


突出當空月一輪輝天鑒地絕埃塵禪人就裏宜參取舉首明明洞本真


衣裏明珠晝夜光徒勞紙上去尋行瞿曇金口親分付指出明明不覆藏


圓明一點露堂堂者裏如何有覆藏打瓦鑽龜徒卜度那知觸處即心王


覺得從前總是非而今動靜莫相違直須提起吹毛利剖出當人第一機


頂笠腰包箇衲僧終朝抱屈上人門自家寶藏原無失向外馳求喪德坤


心如鐵石志如山日用公私無間然不異當年盧行者心空及第有衣傳


聖凡兩路俱坐斷只看趙州一箇無拶得虛空粉碎也塵塵剎剎絕之乎


最上關頭達者稀揚眉已錯目前機秖饒劍氣衝牛斗到此難將正眼窺


昔日龐公嗣馬祖今朝慈化紹西峰道通天地無今古只在當人一念中


佛即心兮心即佛從來凡聖共同途果能直下承當去便是吾家千里駒


汝之號也金司藥有病何曾醫得著捨短從長自剪裁分明處處露頭角


宇宙雖寬無別路腳跟下事貴相親邦畿千里惟民止好去安居莫問人


擬欲修行信不堅因循卻被葛藤纏六根結解如如佛秖要當人不變遷


箇事堂堂絕正偏不須規矩定方圓湖南長老分明道自古長安風月天


自覺紅塵苦太忙特來叩我究心王山僧指出彌陀佛十二時中常放光


靈符時在握隨處契本來分明舉似汝不用巧安排


蒼蒼獨占一峰頭經雨經風不計秋枯卻多年今復茂依然千古蔭無休


兩眼似漆一葦東來骨骨董董惹人疑猜咦賺得神光墮一臂至今大地成禍胎


繼曹谿之宗中黃檗之毒慣使子胡一隻狗剜心剖腹賣弄楊岐三腳驢神出鬼沒到處人多訕謗只為直不藏曲撞著順欽陳居士圖我之醜於紙軸阿呵呵會也麼大千沙界海中漚一切聖賢如電拂

