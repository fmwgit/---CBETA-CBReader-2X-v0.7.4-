嘉興大藏經（新文豐版）數位版, No. B420 三峰半水元禪師語錄


我手何似佛手長短糞箕苕帚時時拋向人前不怕自揚家醜我腳何似驢腳遊山玩水快活而今還不害羞逢人貫要伸縮我也有個生緣虛耽六十六年兩處住持客作一條拄杖常肩不知何時交代得日安靜打眠


一個舌頭軟若綿逢人笑傲善言詮今朝任爾江南北箬笠雲瓢到處安


三上三峰扣祖機棒頭入骨利如錐有時踢倒銀山碎拄杖挑來事事宜


白棒通身千手眼提起令人心膽驚三峰今日親拈囑大都無處不稱尊


林下相忘志已灰杖頭撥轉便知回因緣到處隨安分自有雲來共爾隈


三峰放出個獅兒氣宇如王踞地奇莫作藏牙露爪漢秦川一任吼聲彌


遇水逢山插影竿魚龍收盡別尋灘酉卯逢寅龍馬後一聲鐵笛振京南


遍歷雲山數十重無情蜀叟為君通直條楖栗親吩咐獨振滇黔播祖風


千嵩捧起當天印萬古江山普地擎即此握中隨體用臨機不讓始稱尊


雲到蒼梧氣象新等閒不與物同群從今派列三巴去葉葉聯芳千古馨


一葦西來變作航雲從龍馬負圖昌闍黎此去難遮掩到處逢渠慢鼓揚


一花占盡遍天涯五葉聯芳老更佳楖栗堅持親手遞逢人奪縱任週遮


霜月流暉豔秋風送石床蒲團堪作餅玩盡有餘光


潦倒住山哥無孔笛堪歌雖然不成調吹送白雲和


莫道無情尚有情開口何如閉口真知音若要達根本萬里程途貴在行


深山花倩喜丰姿葛碎寒添故紙衣飽笑楊岐栗棘飯令人細嚼也愁眉


分明覿面若千山何事羈縻咫尺難可日攜琴來下榻母驚赤眼不相瞞


與君相別兩三秋不見音書問比丘已知路滑難伸足寄隻烏笻作信舟


旋來作客歉酬君嬾打葛藤話未分莫道石頭無火笑等閒擊著便知音


書聲不見上雲山風捲文章數百篇還要老僧親過管教來歲應秋元


恒嶽中峰留不住南平川底去參禪直造雲窮水盡處越江遙見數長天


孟春客作走高梁得褫還家語話長盛寒雪際花鋪錦遙上吾師一瓣香


梅竹華封三酌酒爐裊東坡萬壽香琴瑟滿堂皆雅趣不知誰個可承當


梨棗枝枝露角頭千紅萬紫傲新秋夜來香馥人間世奉祝長春不記甌


客秋遙祝金湯壽其辰唯爇一爐香雖無道況綿千古幸有公名達萬邦


窘居不善赴煙村只自小城玩水雲久植蟠桃三百樹盡將榮祝獻千君


疑情觸發好思量只貴男兒當自強霹靂一聲出世也千妖百怪悉潛藏


一腳踏翻漆桶快兩眼如空露本人不必別尋關捩子喫吾一棒一條痕


羨君恩愛重如山奉母寒溫意確堅昨夜子規啼緣樹聲聲飛達九重天


念頭纔舉便千差但得灰心到處家城市山林俱不異喫些淡飯是生涯


穿衣喫飯家常事運水搬柴非外緣擬涉思惟千萬里咄逢人不得錯舉


挖斷山頭虛費力踏翻海島益空遲三條椽下盧都觜自然得個好便宜


盲龜跛鱉解逃禪可笑身微難上天莫道老僧良賤爾驢唇馬觜不堪傳


放出三峰鐵牛踏翻海島魚浮收來只在一栗何須向外馳求


窺破中天無二顧舒開柳眼見霜眉青顏莫被雲遮障且去此山作住持


師徒廿載共寒灰一片心基付爾培說莂未揚家底句高提祖印照莊杯


當年憤盡心血道者令人結舌分付一條烏藤留待三峰應接


瓢笠雲山度錦江穿山透嶺慢行藏草鞋踏碎莓苔石無限春風帶露香


夏不排窗自取涼頻拈松拂壁秋霜珍重鐵心梅行者有時拓出驗諸方


當年會侍獅子座今朝喜踞象王床闍黎卜破三更月切莫逢人道是霜


三丈日高疏起眠時勤客作一竿煙閒攜籃向桃園裡滿袖餘香枕黑甜


分明覿面別無真放去收來亙古今不忍當人輕觸碎原全勿負老婆心


不會佛法不會禪饑來喫飯飽來眠睡到三山紅日出客臨無款示麤拳


三十年餘飯店開而今欲罷待誰來笊籬摝盡無些撒手歸家穩蜜胎書畢端坐而逝

