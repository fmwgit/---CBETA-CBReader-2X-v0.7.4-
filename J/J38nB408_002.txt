嘉興大藏經（新文豐版）數位版, No. B408 海幢阿字無禪師語錄


肌裏無肉頂間有鵲明星甫耀認瓢作杓縮住佛手伸開驢腳五件到地窺破幾著


湛然月滿紫金山此中無路不須攀當時鹿苑摳衣去帶累兒孫入夜還


書誦夜禮其心淳朴若起異想則名邪覺玉雖用劘空不受鑿辦如是心乃為善學


佛不是心心即是佛心佛併收行智妙密洗月掬波啟瓶露物打破雪山川流水溢


念佛何曾離者箇萬慮銷融如灶墮管取車輪大朵花樂奏旋開如轉磨


狂心纔歇見兜羅出水蓮花自此多兩念圓時何處是高松夜月挂藤蘿


五蘊非我四大非我我無是我覲仰慈威何以接我是者不立非者豈存老鯢插翅飛上平原可憐芳艸哭煞王孫


即心即佛非心非佛去此二途青天白日寶水闊兮蓮抽塵寰窄兮意失此去西方知幾程九九原來八十一


稽首壽佛西方聖人我性昧劣如珠生塵我識浮滑如波汎春種種蠢動造十習因宿業對現鑠骨銷神佛有願海德水鱗鱗如藕花船接我罪人罪性本空寄夢幻身易諸惡覺轉以憶佛循此空性歸於軌則光射蓮臺兩心相得


有公據沒公據一念回光如月依樹一聲一聲七寶行樹一樹一樹長與共命之鳥同在一處此蓮花國土一幅錦帆遊於無窮海者也


萬里無雲一天有月走下睹史宮明州納敗缺分明者箇人眼見不用說


手持貝葉坐金毛雪滿臺山月未高不趁此時成獨往多情何處笑雲濤


稽首本智淨德圓常就事入理智刃無傷因本不覺翳眼易方智體乍動十界昭彰風振滄溟雪浪湯湯珠歸赤水月起大荒即於五塵能所頓忘此相不立彼法難藏誰為體性乃我癡狂既知無體更不鑿瘡纔有所起便有短長命根未斷狗向油鐺命根已斷早著一鎗密密渾融不緩不忙風行艸偃太煞郎當五教不攝詮旨難揚不曾換足已到清涼


璃盃初煖雪深時文喜何曾便得知借問老人千古意前三三與後三宜


不斷塵沙惑難求玅智珠五臺深雪裏萬里月明孤


若是文殊是二文殊若非文殊是無文殊一二之二了無錙銖氈留塵垢盤走明珠踢倒獅子步步雲衢


心力昧劣眾生積習有大智士一切能入取火於燧索珠於水離即俱非本無有改煙水百城善財多事笑彼初友雪花滿地惟獅子兒帖耳而睡


眼見耳聞二義俱寂從此思修拗曲作直六塵互起口先挂壁貪看鬥雞水牛不識稽首合掌悲仰慈力返擲翻身千江月色


身雲光已照明幢百八珍珠意漸降根識頓歸毫相裏普陀山下月千江


道芽迷極已成蕉一滴楊枝萬燄消五陵春色吾原有笑把名香月下燒


以平等慈俯視一子虛空湛澄無有遠邇圓通門開普陀月起塵想乍融智峰高峙


坐斷陀山一片雲定中消息眼中聞無窮往事隨流水月落層巖真未真


我有被機大士感我被機為何不信能所能所既空耳根渾融大士悲心攝我於中我此攀仰依於大士我與大士非一非二是故翹勤五體投地


一動一靜一拜一起道不在遠道決在邇其邇伊何玉毫映紙所見立消能見立止能所雙融見精非死咄胡張三黑李四更要討什麼渣滓


月映千江千江皆月一月一江究竟一月如我大士慈悲歡悅隨眾生心欲汝解脫明珠在手樂不可說此念既久如湯沃雪當淨自心棄巧就拙欲見大士抬頭見月


心上有佛佛亦是心隨其日用莫可追尋磚瓦木石即雙南金舉頭瞻禮非古非今


我禮大士一如童子肅淨六根惟恭敬止童子天真一心一緣與無識同故其能所性境相通我識既健我緣亦雜性境時露不知收拾烈風驅雲皓魄亦急晝夜六時念念靡及此名生死欲罷不得制心一處欲學童子童子淺處即是深密


千佛萬佛具足大悲與彼群識如一子視子亦是佛佛亦是子眉毛眼睛等無有異離則不成即亦不是形狀百出不少佛字月隱溼雲蓮抽旱地三拜稽首一周佛事


風動樹搖情生智隔大士默然如數黑白我有敬心即有主客此念亦融月浮大澤打一云南無觀世音菩薩


一顧一仰如珠在掌無緣之慈非一非兩若以愛心塵即翳眼失大士意當頭一棒


大士即佛佛即大士一二之二無味無義月起霞天風歸寶地萬百千億舉念而得念著即流念離即失欲見大士雲驅電疾我即正觀光明滿室此意難言如何是佛


入三昧門遍十方界不立纖塵靡成靡壞悲此群生識性破碎六根互用以小易大咄見怪不怪但向此中急禮三拜


寶明妙性拾之不止能為慈父能作孝子所緣既具自遠歸邇如何收拾覿面對你


眼塵為累聞塵亦然若著聞性本智則遷若離聞性誰別隨眠能以耳根義味純寂如穿雲日如出水蓮二六時中匪正匪偏若欲取甚深境界阿那箇教你掘地而去覓天


聞所聞盡覺所覺空風吹活水月照孤松是真佛子莫入其中


是雲是水是衣是身慈光普攝雪滿高旻我覓我而不可得又誰知人之非人噫普陀巖下月橫斜鴈聲亂起荻花津


萬頃塵埃入海飛此心明透碧琉璃普陀若露真消息不受入間覿面欺


我有煩惱不可即除捏三毒光以為智珠從聞思修步步皆如用捏即礙用智即虛粉碎碧空踏殺瞎驢請問大士誰贏誰輸


空花絢色翳眼乃見雖有妙義真如已變唯我大士隨地而現如熱示涼如暗示電此中被機度生不倦稽首座前已入萬善


衣珠無塵法海光被我與大士本無有二因我翳眼與大士異我禮大士為我除翳合掌光中超越三世


一塵不染名為一塵塵塵俱絕如木含春我欲袖之毋乃勞神抱膝息慮百卉爭新我不必言是真非真譬如童子雖禮大士合爪仰瞻心不著事無事之事川流嶽峙但辦此心名真佛子


辛苦閒雲出岫多空山萬事總消磨夜來踏著當時路月色方知在普陀


百慮清時對此寶月發無礙智得大禪悅牆壁瓦礫作如是說分付莊頭好生釘此牽牛橛


水月齊涵景象閒幾多春色在人間一瓶菡萏幽香透學得無心轉更難


汝有密心佛有密語是二相符如酪生乳密心雖有苦為識障遇境而遷則無實處分別是識純淨是心還將分別嚴防勿恕念起即除不使安住二用一熟方見密語


道可援乎則重其手心可視乎則重其眼煙水茫茫往而莫返縱斧鑿之犀利兮得片玉而已晚夫誰知此妙用常浩浩而莫揀


蜂房蟻穴一品經文佛既現前經義何在經即是佛佛即是經不辨字畫斯義分明照乘或暗九鼎豈輕兀然而坐大雪滿庭威音已前逼塞太清鹿苑而後築我愁城腳尖踢出千個佛形如何是佛好向東京寺裏西廊下問取王和尚仔細去聽


一切眾生以三毒心墮諸地獄惟我大士轉三毒心救諸地獄或救或墮其相俱寂寂相不守眾苦所職欲離怖畏秉心端直


嵩山少室日堆堆舊路依稀不用猜艸履雖然遺一隻卻教人喚祖師來

