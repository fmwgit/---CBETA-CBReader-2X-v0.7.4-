嘉興大藏經（新文豐版）數位版, No. B234 一初元禪師語錄


三處安居此中渾不改百城煙水洪願獨偏多輔覺王正法尊為上首對諸天妙義辨若懸河執如意兮慈悲普濟乘獅子兮威德無過娑羅樹下原非別巖石堆頭便是他咄


實相無形洞九垓是身何處卻飛來要知此老真消息莫向林間問善財


德重泰山行嘉連璧慧若深淵言同杲日傳臨濟正宗弘斷橋嫡脈拈麈拂魔外潛蹤豎白棒人天罔測直饒佛祖到來便與當頭劈脊且道個是阿誰普明堂上本師鴛老和尚咄咄


古拂橫拈禪床兀坐直指當機迥無回互為佛祖親傳動天魔恐怖沖公須把法門撐是聖是凡休放過


認是山僧未見余謂渠非我還不識默拈麈尾許誰知惟有斷公親侍側


咄哉這禿漢魯鈍誰倫匹廓佛祖真宗碎二乘羈桎拈麈拂直示無私坐曲彔豈談餘術斬釘截鐵時掣電奔雷合水和泥時光風化日更有向上事五眼覷莫及石女撞金鐘木童吹觱栗他年或問意如何千手大悲難指出


這漢別無伎倆問著劈頭便棒惟憑直指單傳掃蕩聖凡情妄機如掣電底到此瓦解冰消辯若懸河者管取魂驚膽喪權開一線示當陽古拂橫拈秋月上


眼目精明胸襟豁達指出根源掃除葛怛接初機一片慈悲煆老參十分惡辣秪要人人徹骨惺為拈白棒當頭撻


老漢為人心膽赤正令全提離語默一條白棒驀頭揮外道天魔俱殞跡傑監院須委悉遍界清風無隱匿咄


德超勳貴行壓張王手拈麈拂力挽頹綱傳臨濟正宗兮明如杲日賡蠡湖曲調兮聲徹諸方牧法姪勿囊藏搭起袈裟鐵脊梁從教嫩桂永昌昌


君子之操德人之風惟吾居士樂在其中長松之下無餘物掀髯一笑古今空


克念修持一串數珠常不失堅心慕道半生孤潔豈無因淨瓶中現相休教貪著香几上排經未可參尋咦他年欲報劬勞德問取虛空始出塵


數珠拈起更無餘二六時中任卷舒自性彌陀須念徹不勞向外覓芙蕖


蒼松之下巖石之間嗒焉而坐清景悠然體三教無遺兮胸藏星斗運五行有據兮理合坤乾太極未分何面目不妨是處可精研


拈楖栗坐曲木須知曾受靈山囑半生孤潔等冰霜數載參尋苦撈摝一自老僧打破顱省得從前親面目咦淹殺誰人虀甕中卻來索我舊家風


雙徑峰頭老古錐高提祖印語如雷誰知粉骨酬恩處少室風規遍九垓


當陽顯示已分明徹底提持復更呈閩浙隨宜均法化溪山在處總幽清拈花嫡脈傳今古奕世真燈繼弟兄踞地凌空從仰望巍然千古鎮家聲


拜別慈顏已數秋因思法海沐恩湫昔年今夕渾無異滿目清光觸處周


千古德音明歷歷一堂風冷夜澄澄天龍悽切誰依怙雲水飄零孰準憑


聚首今宵話別離未知何日又相期祖庭要賴兄撐主病骨須還養靜宜檇李佇聞獅子吼雲峰坐振法王儀他時若也重攜手有愧先師鼎囑辭


流金爍石莫堪當古院深林境自涼幾度花開千佛面一回風動滿溪香天光常與波光寂蓮影初同日影揚疑是願王垂念切娑婆界內示西方


生來死去在其中夢眼空花孰異同無相圓光超日月倚天長劍絕羅籠


行兮踏斷毘盧頂住也撐開碧落天坐去鐵山俱粉碎臥來心月正孤圓


擲杖扁舟故土來腳跟不動半纖埃千林落葉隨風舞一派清溪遶處開斗笠欲懸峰頂月雁聲已破水中苔推篷遠思誰相委杲日當天耀九垓


通天活計出林時直取花心去又歸鬧裡稱尊堪足異風光趁盡任遊飛


浩蕩乾坤豈有涯生機安肯墮私衙探香奪蕊渾無礙贏得兒孫總作家


翻然脫卻舊窠時徹體風流絕即離猶憶昔年行履處仍留餘味潤枯脾


花開正值好風光個個紛飛各自忙怪道天生真有義不分彼此肯擔當


已出桐來又入桐青山綠水總皆通個中蜜意深深得劄落枝頭滿地紅


數載相將步草堂幾番道話竟斜陽憐君抱病緣難赴奈爾隨宜德愈香時節既臨應莫挽寒暄已久詎能忘遙聞揭露棲真日不負山僧榻座傍


嚴持戒律若冰霜竭盡忠心輔祖綱三大劫前親面目四威儀內絕遮藏


不忘靈鷲囑特現宰官身聲重皇家石文洪佛國珍煙霞藏錦繡道義遠風塵願力由堅固施為總德津


自愧疏愚極奚當道蔭深德容懷未睹台旆屈高臨佛日開雲嶂仁風被麓林何時能把臂共話祖師心


的的機先能洞徹堂堂日用即真如五車三藏原非異山色谿聲與道符


幾蒙瑤翰扣真空獨愧樗材繼古風道義每懷煙水外疏愚應笑寂寥中


偶適東林去高軒忽枉臨荒藍泉石耀草野德風淳飛鳳鳴金闕騰蛟徹海濱生民何所幸華蔭展陽春


事親樂道在其中兀坐時聞萬籟從更喜知音拈雅句清風明月興悠濃


接見無他語惟勤道義心毫揮金璧晃文湧翰花森曾受靈山囑因蒙聖主欽真風應不墜法苑作甘霖


知命弘真旨群情喜氣生性天心月朗法海慧波盈杖卓喬松秀香焚古柏清籌聲添瑞慶南極詠長庚


天寒何至極驚我欲歸心金像難瞻禮胡龕擁毳衾餌湯調痼疾風雪度殘林翻憶古今事跏趺嗟復吟


此行非小慶黎庶悉蒙恩春景輝遐道和風布遠坤政施洪德澤筆落重瑤琨祿位高遷日禪心再與論


龜毛拂子喜重拈再話三生莫大緣尚德施仁天性廣輕財慕道佛心全


經年負病已將危今日何期復杖藜堪羨杏林深處士卻教枯木轉新枝


世上都稱英俊好諸君偏愛野僧愚若非道契形骸外爭得常年一日如


車溪滾滾濟源長蠡水滔滔蘭若香坐斷西河獅子吼驚翻華嶽出群揚


鐘聲纔擊便知音不假重拈意自親堪羨二公追往事功名一視等浮雲


一自老僧陞座後發揚昔所未曾聞慇懃說與諸禪士莫負靈山萬古薰


英才既爾徹離微德行猶能顯大機莫是昔年楊李輩翻身振起蠡湖徽


欲識病從何處起桃花初放柳舒煙直須於此知端的即是人間解脫仙


百華叢裡顯真操嬴得袈裟勝錦袍法道於今忻有賴直教濟水愈波濤


彌陀一句莫教忘覿體全彰大願王心眼豁開親得見樂邦端不在西方


自性彌陀日現前不須向外覓金仙抬眸覿露慈尊面舉步掀開白玉蓮


一句彌陀念不休七重欄楯待君遊黃金相好三秋潔白藕花香四色優


荒徑淒涼久何期遠駕來英才文武備風韻古今該煮茗談心要停旌破蘚苔桂香噴玉液清節迥奇哉


日用頭頭休蹉過急須著眼看如何忽然地知端的始信工夫不用多


四大非真際百年是夢鄉虛空親打破遍界莫能藏


我祖家風須克振諸賢端不類尋常最忻老衲尤精厲時展蓮經白藕香


高提慧劍破關津莫把虛空妄指陳生死海枯休認著涅槃城倒漫疏親拈椎豎拂通身垢說妙談玄滿面塵試問方來明眼士個中操履復何伸


忠心報國破圍城功建何能隱大名金鏃拈時龍虎遯旌旗動處鬼神驚從茲海外蠲侵擾自此山間賀太平佛日光揚忻有賴不妨常佩舜君榮


景堂謝別眾檀容拽杖篷居秋正濃露滴喬松弘祖道香飄庭桂示真宗論心常佩金湯切報德何須語脈重幸是知音能委悉歷然底事若洪鐘


一別荒廬十七年宗風喜得播遐天春林滿目如鋪錦幾處紅花間綠煙


性直為神未可休心開作佛始堪優頂門慧日輝三界觸處光明絕暗幽


巾瓶不倦喜忘春危險親徵義更深惡棒痛敲因徹骨玄言聖誨要知音幾臨禪剎憑君輔每患沉痾賴爾任有問關中何所事直須拈出祖師心


我孃汝父本同根爾白余緇豈別論見徹祖翁親嫡處方知粉骨未酬恩


斷橋活水流無盡濟北光風喜正濃老病已當歸舊隱惟須吾姪振先宗


鳶飛魚躍露根源豈假薰修向外援會得微塵含法界方知大地一毫端


月朗星稀夜光清古木輝好看煙靄裡隱隱釣魚磯


藥王昆季孰同儔百草頭邊春正優有意氣時添意氣不風流處也風流


龍淵新法席雲衲越尋常大碗傳芳美清風拔萃香林樓增秀彩庭砌復輝煌蠡水家聲振滹沱血脈長


樗材應命別秦坵愧忝名藍二十秋皓首盤桓遵古道丹心衛護越常流玄文字字晴光麗雅句言言義趣綢更問檀翁親切處百年之後確何遊


披緇未遂念逢迎脫白年深憶故情先我去兮何所慰惟公廓爾證圓明


關中行履不尋常豈似虛消信施糧時翫琅函忘歲月恒遊覺苑動風光添香續燄開心印打坐援毫覲法王一段真機誠莫掩庭前梅萼正芬芳


重巒挺出有奇馨破雪先春潔更清佛祖門風休自屈好生珍重待時行


身雲不似等閒雲坐臥經行迥出群祖德師恩應莫負須教遍界盡氤氳


三業當清淨諸緣莫繫留起居須自在生死貴優游


攜杖蓬居隱瘦容忽瞻瑤翰興猶濃秋空寂寞孤玄鑒草徑荒涼愧吾宗且喜金湯當鼎盛更忻法道若雲重君能弗謂頭陀僻來共村齋扣曉鐘


克志尋師效古行豈堪放逸墮風塵庭前柏樹親參透遍界全彰淨法身


山青水綠迥無涯李白桃紅絕覆遮但得眼光親透徹自然捏目不生花


桂花叢裡塔心圓列剎欣崇萬姓瞻妙利莫窮悲願溥玄音永振福基全重舒多寶金毫相再展真如淨法筵直使天香無盡繞巍巍千古慧燈懸


時中莫被世緣牽好把精神猛力研透得未生前面目須彌山頂浪滔天


齋筵剛話別俄頃便歸西德術流芳遠晨修望古齊千金誠莫挽九品定應躋翻憶盤桓久寧教不爾悽


秦溪巨木何摧折法苑耆尊更有誰蓮社重興悲利廣福城再振水雲隨鐘聲驚咽巍龕影寶閣欽留獨照規幸爾寂光常不滅高流滿座獻香儀


參叩有年戒行俱全方袍圓頂汝輩中賢莫自甘休去竿頭好進前咄


修行發大智真理勿他求證得如斯旨工夫始到頭


優曇華發非庸易海闊山高豈不聞珍重我孫須保任養成頭角好興雲


百億須彌香水海毫端拈出用無窮汝師領得山儂旨故我慇懃囑爾躬


鶻臭布衫須脫卻那容更掛本來衣直饒赤體無藏處朝打三千暮百揮


打罵莫將打罵會知恩方有報恩時能明試玉須經火始見求珠不離泥


自小從余二十餘閒忙喜怒總皆如可先必要機純一努力研窮莫落虛


二六時中須猛省莫教蹉過本天真豁開夢眼知端的大地拈來不是塵


一點靈光亙不磨何須特地告檀那秪緣親續如來命要使人間福慧多


百味烹調此最先一匙沾著眾皆全傾囊莫論貧和富植福當觀聖與賢牛祖家風慚我展馬師公案叩君圓就中端的誰能委除是知音孰可肩


絕糧無別計持缽叩檀那但得慳囊破何愁雲水多


一句彌陀念不休千賢同駕白蓮舟廓清五蘊空三際頓破無明斷欲流歷劫恩親均得度多生怨業總皆酬有緣善士當精進須信光陰去莫留


莫耽滋味縱貪饕可慟分形與活燒衣錦穿綾修德致披毛帶甲習因招三緣未斷冤難釋一念纔空業頓消好把羅籠俱踢破飛潛隨類得逍遙


冰輪皎潔照無疆徹體光明遍界彰萬象森羅藏不得迥然獨耀在當陽


機先須領略棒下莫沉吟更擬求玄旨知君負我心五車談不盡一句示無餘海底飛金鳳山頭躍鯉魚


娑婆遊戲坐金蓮極樂安居赴別天縱目全身該法界回機赤體示真圓


我於個中得深契了得個中無別義阿誰不是個中人如何不會個中意


群恩眾德復何酬克己惟憑努力修拈出法王尊勝寶從教沙界一時周


師師共證祖祖相傳西天此土總在其間


揮舉當機處拈提日用中人天欽法令佛祖繼宗風


堂堂無向背赫赫絕支離打破狐狼窟掀翻佛祖基


縱橫自在與奪隨宜衲僧杷鼻古佛箴規


顆顆金仙現頭頭淨土彰當人拈弄處撲鼻藕花香


饑來乞飯渴則取泉衲僧活計檀信福田


放下金烏墜懸高玉兔昇七枚空夢眼六載悟明星


歷遍山川路仍歸選佛場踏翻香水海踢出法中王


不獨驚迷亦能醒悟打破虛空分身剎土

