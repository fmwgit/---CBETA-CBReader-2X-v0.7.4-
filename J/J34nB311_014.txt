嘉興大藏經（新文豐版）數位版, No. B311 天界覺浪盛禪師全錄


有遮一箇不可無遮兩個恰好三個可以同行同住同坐同臥同做些子事同說些子話試問做甚麼事說甚麼話噫你不是我同流即與你道破又堪作個甚麼


壁立萬仞石不自知漩復千里水不自疑煙雲生處望者自奇良久云我不欺汝汝無自欺


大千撮來如芥子大拋人面前七奇八怪文殊普賢起佛見法見墮二鐵圍至今莫辨獨觀自在袖手默踞如伏太阿橫截三世咄誰是不用命者便恁麼去


此是何時袖手閒坐一片婆心堪作甚麼若謂救苦尋聲是向外馳求安知掩室面壁非向上墮畢竟如何得箇出身免遭明眼特地勘破


盞子撲落地碟子成七片忙殺小善財百城尋不見遮消息誰能薦黃鶯啼斷洛伽春幾點落花浮水面


枯木崖前下毒火五臺路上透金塵赤腳波斯弄明月驚起姑姑似婦人


能負願行之奇必濟生死之險鼻孔既由我牽腳跟何妨你轉飲法乳之恩深勞汗血之報顯咄只今是誰具得遮般手眼


一函未開一缽未付獨坐堆堆做個甚麼只遮些兒已便惑亂了西天東土


遮箇老臊鬍抱膝坐巖谷眉攢天竺愁眼凝震旦毒不知欲何為咄


流支遇你藥不毒圜通藥毒不遇你如今覓你真裔苗毒死渠則你禍止咄不見道士為知己者死


折蘆渡江時惜不遇黃檗打斷你腳跟何處去作賊遮賊賊那知千載下有人捉得捉得後如何拈拄杖便打云還不知黑白你會折蘆過江我會穿鞋走路捏怪讓你西來安分輸我東土秪有一可疑可恨底緣故害又害不得毒又毒不死卻能使我此土萬世之人不是此悟便是此誤


秀骨挺雪峨於天半丰神拂春曉於眉端空劫全提撩象王鼻孔丹霞一掌奮師子爪牙路轉生機句開活眼七據緇海寶座籠雲五捧紫泥金襴耀日捲洞簾於鶴嶺標宗塔於皋亭燈傳法界真光脈接遮那慧命


阿呵呵遮老漢究竟你生平吃飯與人一般香屙屎與人一盤臭何故滿天下人個個稱玄贊妙莫是你于世法出世法別有一竅麼噫不是你腳下遮箇兒孫爭解向你面前發遮一笑


面不如翁面心已是翁心雲巖不良久洞山不沉吟睹影逢渠人不識閒聽鳥語落花陰


有牙如利劍口似血盆之气概惜無吹滅紙燭者與激揚有肋下築拳面上揮掌之豪雄惜無徹底痛棒者與創發雖則生不逢人然而道已驚世至於重開眼藏為法忘軀此又誰曾不飲其法乳者乎咦


全身拶透娑婆不與人共天日拈一句截斷聖凡命根煉百毒消盡古今秘密不是太煞利害正要使冤親打箇生死開交始可同門出入大哉古佛無所不用其極


長干拔劍五髻搖鈴弄牢山之牙爪激天闕之雷霆蛟龍驚而啟蟄海嶽震而飛腥民其衣而執戟冠其髮以著經重闢南華吹風旛之遠影獨留肉像配祖殿之高楹誰能眼開作天夢之游戲公善憨密發海印之光清


造維摩室覷破佛土皆空過趙州關喝倒壽昌作怪訪大仰幾番盤錯阿兄出東苑一場漏逗故物性情孤僻事跡疏違入夷山而折杖遇浪子而覆舟遯世無依至死絕侶就地艸埋誰請塔樣欲見龍眠雲起須聽虎嘯風生


遮箇老凍膿還有勘破你生平利害者麼拈一枝杖子幾乎打殺天下人弄一枝拂子幾乎賺殺天下人今日性命果然落在圜通手裏也好與劈頭痛棒三十且道是打殺伊是賺殺伊天下衲子各為伊領去


昔入閩時冤家相遇曾施陷虎之機特驗出身之路要奪你拄杖愈是橫行既罵我懸梁何妨高豎咸驚法戰斬新誰識兵符密御方今欲買棒棒見血之蒿枝切莫錯認遮老橛頭底招牌始得不誤主顧


誰射南方一箇兒濺出新豐枝上血石繖驚生散木花妒殘秦望山頭月瞻懸越門獅吼禹穴從斯毒气不能藏千古冤深難與雪


穎脫窯瓶禿號掌石鬧藍裏抽條冷灰中返擲狹路曾逢渠拶教牛上壁將我鼓山箭上加尖奈棄禹門跳浪一霹


稟童真身奮大人志參空印之無文挈清涼之未墜策杖撥天下兩眼自奇退步占寰中四依獨貴半生善病以破情一味平嘗而得意末後振作金陵別有孤光照世


少林一宗之有洞上至我壽昌此時無此人可乎繼有我東苑而獨有天界此時無此人可乎彼此一時此三人為何人乎吾奇子試自視之知此則千百年前千萬世後更是何人題曰鴆鳥影落水中魚鱉觸之皆死毒鼓聲撾耳外遠近聞者立亡你遮三個老怪物無始積毒犯人此時還曾有佛祖邪魔于名色前殺活裏別有出身路麼喝一喝云收


壽昌得箇不肯急水灘頭拋篙藥山無藏身處見人上樹忽號黃金弗與增色打破雪關拴牢活埋天下英雄漢萬里雲霄飛羽毛誰見毛鳳凰山上烈風愈高


鐘聲撞倒金樓月惹得寶方棒幾折低頭誓欲去活埋卻怪杖人輕漏洩以故末後於祖庭結此業到來人剔眉睫黃龍角上弄風光無縫塔前笑不徹


大好聖箭射透石鼓賺殺太原幾遭猛虎如何影弄鴛湖驚得木人起舞為甚麼起舞只為誤沾著了他的毒蠱


前天童以一棒撼臨濟復起後天童以三玄振太白高風棒不透玄終非所出玄不透棒將何所宗一任明眼擇其異同吾以心交有在是故獨讓山翁


兄從雪峰輥毬來我往鼓山放箭去恰值黯淡灘頭招手一笑直得船驚目注旋於南屏徑山又隔角相思卻成箇巖頭道底末後句咄且放過遮一著


濟下已仆之宗決不可無天童又不可無三峰更不可無未翁如孤賒易於流弊須正遍妙乎協中面門豎亞機如電棒眼三玄活似龍問誰為靈巖知己莫不是栖霞老儂


嘗聞撒真人誓死學仙道王靈官執鞭隨之以察考伺其一念差鐵鞭擊破腦覷捕歷年多一毫無潦艸畏敬而神明身心冰月皎千聖無別傳此鞭須自討


遮一著子誰敢當鋒公能拼命深入吾宗入吾宗何所得卻又能殺能活於世法出世法作白拈賊咄


觀世音菩薩將錢買胡餅放下手是箇饅頭試問金太史正恁麼時如何著筆速道速道


予愛陶靖節詩二語妙絕有云汲汲魯中叟彌縫使其淳于此足以想見五柳先生雖不以名教自命其于拈提聖人刻的處若身有之其為住持名教亦大矣唐空翁今之處士也能以名教挽世不辭落草入泥其于性命指歸能決焚舟破釜視其身世已如薪盡而火將別傳得其名教又似薪傳而火愈不盡夫如是無乃將娑婆極樂打成一片就中以金針玉線而彌縫之亦可謂汲汲者矣乃為之贊烏龍之有潭兮何潛見之不可以變通其能用九用六兮何亢戰之不可以始終聞朝夕以知其故兮妙乎環中之道以應無窮吾以是知唐翁之無不可以西東


既欲傳我真如何傳我假果然傳我假卻也真脫洒不見龐公一遇馬大師便解將那沒柄笊籮撈盡他天上天下

