嘉興大藏經（新文豐版）數位版, No. B359 百愚禪師語錄


曹溪一滴酌古流今一花衍蒂大樹垂陰靈毓嵩高篤生英傑攀璨提能吞川喝月不著槽廠未斷芒鞋披荊蒙棘踏破川崖忽遇弁山根甜瓜熟入室三更如蜂得蜜出林猛虎摩空俊鵰百獸率避片雲共飄卓錫白椎膺荷大事一口西江如如了義海邊龍象石上楩枬盡歸陶冶曲受雕刊得髓得骨如雨如雲鱗依羽附鳳起虯興晚節廣陵得末後句去來日月寺即不住茶毘舍利燦若珠繁不淄不磷萬古長存是善權峰即星宿海上摩斗垣心驚目駭大機大智全體全用無位真人塔歸無縫


雨過兮窗暗溪漠漠兮煙淡淡煙濃兮春歸庾嶺遙兮雁斷雪飛兮魂亂


漏滴兮夢寒水溶溶兮月團團月落兮鵲鶩憶和靖兮夜闌詩成兮燈殘


林空兮香窅人寂寂兮霜皎皎霜冷兮鐘沉問消息兮誰曉南枝兮啼鳥


簾動兮月上風戛戛兮波蕩蕩波澄兮天空獨搔首兮惆悵芳心兮無恙


昨從浙江來今又入嶺去千里何迢遙索我歸山句閩海多奇峰飛猿常嘯樹道人活計新自有天然趣君不見他人行處我不行他人住處我不住又不見昔年潦倒隱山翁燒卻芊菴入深處風吹日炙荔枝紅一段馨香任遠布


落日啣山半昏黃抱笻躞蹀復趨蹌十里松花撲衣香飛濤滾滾下澗旁行盡溪聲到草堂月上層巒影微茫中有厂子憩瓢囊四壁瀟然書滿床綴荷餐霞歲月忘婆娑短髮歌徜徉鏗金戛玉弄修篁坐闢乾坤天一方輪蹄安得至巖房石上苔蹤多虎狼偶來二月柳初狂春風相約牽我裳等閒笑裏聲何長驚散冥鴻返故鄉詩成潦草揮數行落花流水各自忙


柳線娜娜谷風微紫陌行人踏朝晞隔樹煙迷鶯語嫩晴江霞翻錦浪肥小舟行慣諳水脈曉期尋梅問釣磯望中千家屋曬月郊外百頃雪沾衣夢入羅浮春窈窕香驚蝴蝶影紛飛相呼相喚二三子共坐臨流竟忘歸王家池上天欲無桂亭蘭榭疑洞府仙葩異卉百千般鐵榦虯枝互撐拄俄訝臥龍攫浪起轉盼白鳳翔空舞乍似玉人月下依稀臞鶴棲玄圃伯美費盡腕頭力只可看兮不可譜我今來扣花主人幾度問花花不語一片冰心說向誰對客半吞復半吐循環不倦徙闌杆樓頭笛罷珮珊珊羞煞幾多妖冶態肯同桃李話歲寒君不見孤山翁冷澹生涯趣不同放鶴亭邊春常在千古萬古仰其風又不見灞橋客尋香凍斷蹇驢脊皎皎清光遠塵氛秋月蘆花難並跡東君為我一何好十里橫鋪粉瑪瑙徘徊別是一壺天不羨十洲與瓊島回首總成醯雞夢寄語遊人須珍重


多年煙水詢堂奧越國燕京無不到撈得耶溪月一鉤而今欲返臺山道臺山道上春更奢擔月囊雲客如麻自古新豐和者寡無腔笛裏落梅花謾說高山與流水不屬尋常律呂家臨行贈爾鈯斧子此去闕蓁住紫霞紫霞谷深多靈蹟昔有尊宿號紫柏壁上猶存翰墨痕留與後人作標格君不見洞源一派舊來長滔滔不斷入清涼千溪萬壑阻莫住瀰漫大地滋群芳又不見臺山勝境名第一寶樹珍禽人不識石上遍開金芙蕖欲見無緣空相憶為我致意文殊叟跨下青獅無恙否何時騎得到雲間試向風前一哮吼


昔日曾觀子昂畫畫中騏驥妙入神曠然令人動想此畫世間稱奇珍有客惠我剪絨馬斯馬古今罕見者極精殫巧不可言雙眸炯炯寒光灑鼓鬣揚蹄塵不起追風躡電未為比王良善御技已窮伯樂顧之徒驚喜玉骨爭肯著雪埋神駒不產渥窪裏久辭征戰汗勞勳懶嘶清風臥香几雕鞍已卸利名韁豈貪芝草戀瓊漿雄心歇處忘踢齧逸塵何足誇乘黃得意謾將詰牝牡麟趾龍媒詎尋常畫馬奚如絨馬好霜毛凜凜生輝煌支公有言良可信我今亦復愛神駿若教當今天子知詔購千金價不吝分付圍人緊相從等閒莫放出紗籠只恐秋深明月夜走入蘆花不見蹤


曉霽天開鴻初度春風吹起花無數極目煙波正茫茫堪憐誰問福城路有客矍鑠老不頹赤腳踏水下五臺看遍江南梅似雪袈裟曾不著點埃不著點埃真瀟灑翻笑無端甘行者十萬八千無漏因勝似餧牛與餧馬道人行履未足誇肯逐兒童捉楊花披襟坐月閒活計胡跪焚香誦三車諸法本來寂滅相黃鶯枝上語偏賒琅琅句滿七千軸豈似循行學筭沙君不見藥王當年焚兩臂為法捐軀志何銳精進之中精進幢供養之中供養最又不見塗膏代燭把指燃燃燈因地修忍僊光明耿耿長不夜千古萬古火中蓮而今欲返清涼去得來索我臨行句金剛窟前有一言均提覿面曾指註前三後三意若何舌頭捩轉說向他文殊不居金色界千峰雲散碧嵯峨


靈沼鑿何年經始先人手鬱鬱無凡卉芙蕖依岸柳風迴香濕衣露墜珠交走性賦廉且貞根潛悠復久試問看花人幾能心似否若教心似花證聖何難有珍域即目前胡為列品九徘徊堪獨賞莫問濂溪


子月正隆寒況兼苦霜雪松巢鶴共語日中烏足折野客吟不成品字煨榾柮翻思持節人冷齒和氈齧衡門有高士僵臥身不層更憐忘軀者安心將臂截銳志不可磨千載風凜冽此道今何遐堪悲不堪說


偶登蒼弁巔紆目千里外天地一胸襟長江飄素帶謦欬發清風萬壑鳴幽籟浮雲倏變更令人增感慨


曙色盪簾珍禽鳴鼓翮畏寒臥起遲披襟聊斫額雲斂望鄉關煙樹千重隔宇宙半微茫霜風正蕭索勞生苦何煩誰能解自適堪羨海鷗閒嘗狎無事客


夜寂漏聲稀風雨驟然聒打我窗紙穿倒弄簾鉤戛篆銷幌影寒雁叫羽橫刷偶讀蘇子忽笑靈鼠黠人為物最靈奚焉弗覺察良由情斷牽古今不可拔智愚無靈凡天地恣管轄


夜寒不成眠振衣聊復起搔首弄殘燈微風生竹裏誰招月來窗勾引梅放蕊梅月兩交輝萬籟靜沉水有客萬緣空身心亦如洗歌罷獨徘徊此情難共委寥宇宙間長嘯聲不已


梧陰滴翠濃菱芡香波竅正好恣高譚奚為動還棹月滿十八灘迢遞三千里愧斯守株人無能附驥尾各懷天一涯悠夢託流水祖燈多嶺南古虔復振起千載澤群蒙章貢流不已他日抱笻經遙尋詠鶺鴿空拳作人事相見莫掩扃


去年八月裏排闥樛園中談心笑明月啜茗話秋風杖黎踏歌去闢雲搆梵宮此宮還未竣別我何匆匆吳山落暮色鑑水正微茫砥柱中流斷疇乃作慈航泉石爭哽咽猿鳥競哀傷我哭天垂淚萬里傾滂沛不是思慕情亦非手足義痛哉末世時真風將恐墜


憶昔聚雄峰瞬息十六載彼此兩鬢絲相笑復相駭挑燈話忘眠鄉譚喜未改遙惠以客卿滿室飛光彩筆底生雲煙金箋結蓓蕾縷縷鬱陶思南薰解聽雨坐茅堂烹泉沸玉蟹大賈貴深藏鴻鵠志高愷千里一帆輕別我去瀟灑莫負會稽盟垂虹釣東海


水煙縈荇絲微涼生素髮露滴桂花根簾捲玲瓏月瓦鐺然桂枝香霧靄林樾銀河搆羽橋乘槎興莫閼蟲泣懷宋玉秋聲葉底發逝者歎如斯好景成倏忽


秋色爛如春幽香乍可掬深塢有梅園煙霞生竹屋紅日半崦嵫白雲留我宿麻餈飽不饑柴床夢易熟流水亦堪琴青山好遊目何日偷餘閒再享茗香福


百畝水雲鄉窈窕抱幽獨沙暖鳧鴈多林明生海旭有客愛隱淪數椽聊自足板橋通流水半梅兼半竹春回香滿室風搖疑戛玉落花自成詩好鳥賡相續曾聞到者稀我來極遊目籬菊解笑人秋風倒牽服信宿幾逗留為唱新豐曲曲罷復長嘯萬里江天綠


羨爾珍禽靈擇木托高志拮据自營為聊作目前計春深帶雛飛曷有眷巢意曾聞北海鵬背負垂天翅崩騰六合雲變化形無寄矧茲達道人無悶而遯世造物莫能拘胸襟羅天地嗟彼戀窟蛇彈丸不可棄勞生亦復爾寧免桎梏累


薄暮臨高臺憑虛一登跳千里何茫茫滄溟正浩浩白浪如山頹火雲波底照魚龍影紛飛乾坤忽顛倒還疑起鶤鵬天風吼萬竅令我骨毛寒倏爾動懷抱人生良可悲興廢總幻泡欲寫莫能言徘徊發長嘯


買棹遠尋鐘一庵負城郭綠水自縈迴白雲抱樹腳佛燈映海霞茶熟驚野鶴我來正清秋諸景未寂寞芙蓉撩亂開紅葉剛乍脫屈指十餘霜顧盼猶如昨相逢盡少年相識半凋落隙駒誠難挽世事浮雲薄詩成將寄誰明月可常託


漠漠天涯外悠悠東海瀆晴煙浮蜃閣芳樹靄紅塵依岸暫維舟極目曠無垠林雞啼午後村犬吠花津涼飆刺短袖細露濕青巾片雲孤野鶴萬里一閒身野老鄉談異解笑語未真江山幾改變流水不知春惟有浦上月千秋獨照人


山家何所事生涯寄野樵帶葉斫青榦擔雲歸路遙緩步下危嶺橫肩過小橋悠哉忘帝力忽聽南山


一曲聲未已夕陽澹流水亂石響松濤寒花爆霜蕊憶昔爛柯人一去不知春令我增懷抱千古共誰論


郊外雨初晴風煙斂亭際我來試策游秋色勝春媚野棠數里紅長江一錦庇石壁流丹霞亂山疊黃花暗窺人蝶翅挾香膩竹根迸細泉鷺鶿傍午行吟過澗東葉響驚犬吠不羨米家圖別在一天地


慨茲黍離離鼷鼠晝行蔓佛燈久塵霾芳規去年這莖草昔人標布金長者願於義苟無私當仁何必遜經始號靈臺千古曰成憲幸爾有知音立言發高論稱譽亦非榮詆訾胡為困何以報瓊瑤自慚多委頓月下細披之助我窮愁健


一秋九十日兩月苦淋漓滴穿頑石眼愁斷案山眉老農咸在望收藏賴此時高低田盡沒禾黍刈何期新餉無可辦舊賦更難支有客朝炊玉瓦鐺爨瓊枝常懷杞人憂寒花為我悲憑虛天外看城郭浸玻璃


有唐三百年人文盛且優騷壇推李杜緇林擅齊休上人五十二雪曲遞唱酬戛金爭播玉截錦綴貂裘雄有拔山力勢能障海流逮茲千餘載冷然韻不改片片析瓊枝字字成珠壘詠之以忘憂目生光彩光彩耀古今幾得古人心夜深屋梁月獨寒擁衾復長嘆霜花盈衣襟


搔首雪花飛驚看寒碧映晴巒入畫圖風鐸向天詠荷動水烝煙江澄鷗汎鏡孰能為解嘲笑傲生平慶


菡萏笑風狂憑欄光揜映晚霞織錦天幽籟雅歌詠萍跡浪生愁蒲姿霜落鏡空慚馬齒增魚鳥為喧


蕉窗傍小池瀲灩遞搖映籜粉欲成團翠雛擬學詠廚空愁見賓髮短羞窺鏡一紀又虛添自敲詩自慶


行入深深處幽曠隱逸多松老前人句歌看花敲竹戶坐石挽藤蘿山泉分古韻春色亂庭欲歸歸未得愛此風月窩


行行一百里日暮到河橋舟艤河橋畔遙聞吹洞簫簫罷人何處落花隨水去偶逢白鷺鶿與我同心緒心緒有何憑東風颺柳絮絮飛二月天細雨亂如煙最是不堪聽聲聲啼杜鵑


輪囷古榦凝寒翠氣蓋森森雄拔類錯落虯枝摩太青髼鬆偃仰空塵世弄月嘲風不自禁凌霜傲物得人畏夜深疑是奏瑤琴影動雲濤頻亂墜挂冠久謝大夫名身退非慮小人忌我亦逃禪何有鄉與君共話歲寒志群芳雪後始知慚獨立無能奪其萃飽飫煙霞老益堅挺然亙古撐天地


摳衣扶策躡奇蹤執炬攀危探仙窟稜層匍匐笑老猿委蛇崱屴頻顛蹶石罅玲瓏奪神工萬竅騰輝嵌寶月晨風散天香玉液瓊漿流不竭靈葩不卸自長春彩雲靉靆籠林樾幽深處處架虹橋壺天別自開宮闕藤蘿倒挂挽鰲鬚蒼蘚輪囷披紺髮徘徊躑躅興何勝偶出洞門笑不歇渾身帶露濕淋漓回首看山眼突兀


削出嵯峨奇更奇驚看號叫走馮夷銀河誰將忽決斷飄颻千尺倒懸眉耐天孫剪為五玉練飛飛隨風舞激湍觸石濺銀濤萬斛珠璣噴如雨靈湫莫測通蛟宮掣電轟雷震聾瞽攀藤更上一重巔足下日輪剛欲午七十二峰看不厭峰峰爭吐青蓮瓣昔有開山靈默翁驅神役鬼壘天塹愧我來時何太遲不得追隨空眷戀徜徉月下竟忘歸催歸回首雲煙變逶迤十里出青口倚杖溪邊笑拍手此景非獨人間稀只應天上亦希有


揮霍淋漓輕煤掃圖成幽蕙看轉好影落銀箋淡復濃纖葉橫斜和煙裊不藉春風花自開花開不逐春風老無人靜裡暗浮香肯與群芳鬥花藻錦心獨抱樂天真德不孤兮石為鄰堪羨氣味同君子徹盡風霜不染塵


一步一歇臨高頂青天漸近毛髮冷驚看疊嶂不知重笑指白雲千萬頃勞生擾擾隙中塵浮世茫茫眼裏青孫家封禪載殊祥天璽龍圖讖其永吳國花宮安在哉空負流泉作悲哽皇天無親不可期曾聞在德不在鼎塞海城何太癡今古英雄幾個醒回首忽聽下方鐘斷送斜陽過西嶺春風暗裏醉遊人拄杖歸來深酩酊


乞得鄰家一盆菊扶向齋頭伴幽獨幸爾客到不憂貧丰姿爽氣清人目靜看翩翩蛺蝶飛寒香馥馥襲輕衣對風解笑不解語喜占秋光弄素輝錯落蓓蕾籠煙紫參差露蕊傾珠璣不與春葩爭豔麗欲同白石老松扉此花一開眾花歇自古號為霜中傑試問相知更有誰脈脈無言憶靖節


聞說張公洞最好秉燭特來尋幽窅雲梯嶮巇路百盤下臨蛟宮萬丈島仙蹤怪跡不知名鬼工神斧弄奇巧瓊漿倒瀉灌芝田丹灶無煙生碧草細聽珍禽雜管絃轉盼靈葩砌瑪瑙欣逢八月木犀天香風不斷頻繚繞徘徊花藏界裏遊頓使塵襟除熱惱誰知此地非人間我欲誅茅來送老


秋風蕭索暮山紫楚雲吳樹幾千里禪客南詢不憚勞遠涉荊溪扣玄旨潦倒從來一字無那有佛法挂人齒生平多被業風吹越國揚州無定止說妙談玄愧不能一片身心付流水君今別去返衡陽湖天煙浪正茫茫路途草鞋須珍重拈卻語句勘諸方唯有義山真可羨鉗鎚惡辣多機變與我最是好弟兄廿載相識不相見到彼若復問行藏莫謂善權住破院


夜靜霜風摵疏竹歡遊何必羨金谷買屐尋幽兼秉燭相呼相喚共躑躅雲磴紆迴起復仆攀蘿捫壁繞山腹欲窮絕頂豁雙目劃然一嘯驚林麓湧出銀似推穀萬里煙光浮白玉仰觀星斗亦堪掬細聽波底龍吟曲更向峰頭覓華屋屋中主人淳且朴烹茗同盤餐黃獨詩成句裏山鬼哭試問焦公今在不空餘丹井臥麋鹿人生何苦不知足富貴總歸碁一局歸去來兮更漏促聊借松頂鶴巢宿


滿架詩書一草堂紫藤百尺魚梁春禽門外噪斜陽我來不見梅源主泉石唯餘翰墨香


五月六月天不雨老圃老農咸叫苦每年播種在黃悔此際禾莖未插上深溪陡然成淺溪小暑酷來勝大暑桔槔遠近盡停聲怪底商羊胡不舞空裏一片烏雲來勃然隱隱動輷雷轉盼好似雨將至倏爾又被風吹開今日挨過看明早依舊晴空如帚掃溝壑絕涓流林木皆枯槁再經三日五日不降霖管教老幼蒼生無可保安得烏藤長百丈搗穿銀河徹底放浸殺旱魃不較多好看平田三尺浪


誰把圖橫展。還疑筆走煙。無根枝倒出。有葉影分先。雲散丹青地。魚遊水墨天。群流雖鎖斷。不礙往來船。


氣鬱凌霄漢。婆娑接地陰。夜栖禪月皎。日引怪禽吟。九夏果含玉。三秋葉落金。渾忘年代遠。一柱砥叢林。


孤煙林外迥。野色望中收。影綠梅初熟。雲黃麥欲秋。閒心隨鶴止。逸興寄波流。得句誰同賞。斜陽滿樹頭。


愛涼開竹牖。孤坐對南薰。雉堞月初上。嗣階影乍分。徘徊螢散彩。搖映水梭紋。野思沈虛籟。鐘聲逐斷雲。


聞君曾兩顧。媿未啟荊扉。無壁安題鳳。有亭堪寄衣。道交千里契。念異寸心違。勿謂不相值。月明樹樹輝。


坐倦猶思茗。分薪向小鐺。初看疑霧起。更聽若蛩鳴。味戰昏魔遠。香撩詩興清。趙州無限意。珍重向人傾。


丹鳥名傳久。冷然體自輕。浮沉隨處度。隱顯順時行。伴讀欣幽室。全生遠禁城。夜來蒲上宿。疑是七星橫。


自愧身縈癖。春光已半過。試行憑杖力。見客怯言多。夢暇常同鶴。形臞懶盼柯。幸期得小健。聊作一吟哦。


探奇聊仗策。攀磴躡危巔。怪石雲千簇。晴湖鏡一圓。村閒聽好鳥。凍斷看飛泉。小憩崖臺上。春風軟似綿。


傍水春何好。南枝蕊競肥。色分鶴背冷。影碎蝶魂飛。看月疑堆雪。穿風亂點衣。聊因送客處。門外踏香歸。


撥雲尋鳥道。危磴碧蘿攀。逸韻仙橋古。香風樵徑還。鑑湖分海口。石壁接天關。絕頂舒長嘯。乾坤一掌間。


臘盡驚梅放。香風暗動簾。半生方外客。一歲夢中添。積雪烹新茗。裁雲補舊縑。何時完筆債。免惹野鷗嫌。


素志多高尚。清吟足一枝。外形欣自得。忘味樂天倪。露薄傷時變。風微寄遠思。秋來無限意。堪惜幾人知。


為尋白社友。迢遞入深阿。佳節途中賞。幽情客裏多。菊香烝野徑。鴈影蘸江波。高隱知何處。夕陽清磬過。


沓嶂含蒼翠。尋幽竹徑斜。霜花侵短鬢。丹葉落晴霞。問鴈情何闊。穿雲興更奢。笑談明月裏。石上且烹茶。


柿酣秋漸老。小硯足生涯。蕉響來山雨。風狂集暮鴉。人情隨所適。世事亦何嗟。落葉催砧急。禦寒且續麻。


年盡事何盡。得休且便休。新詩寄故友。往跡付東流。日曬荷衣暖。雪香草閣幽。瀟然忘蝶夢。酌茗笑莊周。


為訪金襴友。飛帆兩度遊。新荷香亂渚。疏竹影侵樓。客久憐多病。年高喜白頭。此心誰共曉。攜手肅芳洲。


疁城煙景好。帶雨遠揚舲。岸柳因誰綠。庭蘭為我馨。榻餘昔日夢。鏡異舊時形。耐薰風急。催丹不肯停。


雪霽園林好。幽情歲底奢。洗鐺頻煮月。留客共餐霞。凍解溪腸咽。煙凝谷口遮。老藤閒不住。隔水探梅花。


擁毳獨聞鐘。參差倒壓松。山高形易老。梅瘦蕊偏重。少室今猶冽。程門久不逢。偶疑人世變。樓外失千峰。


煙寒秋欲老。山亂影猶迷。清磬雲門寺。晨歌耶水溪。昔年懷勝隱。今日見真棲。話久情忘處。高軒桂月低。


流霞磨殿角。額古見遺蹤。闢徑通三泖。開門對九峰。月移鶴夢穩。花襯馬蹄重。千載名藍地。雲閒夜半鐘。


榭老餘荒砌。至今思可交。水流空有月。鶴去獨遺巢。丹灶和煙冷。碁盤任雨敲。蓬萊知在邇。秋色滿蘆幻。


積壘成高阜。年深事可傷。殘虹沉劍氣。夜雨盪壺漿。勳業埋荒草。雄心寄北邙。何時開醉眼。共笑白雲忙。


岸樹聯沙觜。霜翎影蘸波。時聞清唳遠。乍見片雲過。細雨侵紅蓼。白萍照綠莎。子喬乘去後。幽夢逐漁歌。


雲深開白社。遠水遞重圍。玉齒經聲朗。金龕佛火微。禽閒頻入定。月上不關扉。夜夜群龍聚。聞鐘帶雨歸。


煙鎖關津斷。金猊隔岸通。風生聞夜吼。草偃見毛豐。荻白溪眉老。霞酬水面紅。久忘狐兔跡。險處架長虹。


昔日曾分付。誰將挂此亭。條衣流水樣。色染遠山青。錦綻煙生藹。光飛夜聚螢。寄言雞足老。莫使亂飄零。


打掃階前雪。留詩且補窗。年增空自惜。齒缺不成雙。剪燭留金蕊。烹泉瀉玉缸。坐深因送臘。鈴語落吳江。


章江分棹處。十載愧離居。春去難留夢。鴈回猶見書。參差煙樹杳。迢遞水雲疏。一榻高懸久。何時過我廬。


晴煙籠鶴渚。一棹夕陽回。梅老香涵雪。春深花戀臺。月依流水活。山傍畫圖開。莫訝幽齋冷。乘閒且再來。


殘暉籠遠樹。錦纜繫春風。波響魚吞影。花驚鳥啄紅。人家榆柳隔。鄉國夢魂通。煙雨樓何處。蒼茫在望中。


薄暮投香剎。苔深一杖通。橋橫明月。廚傍落花紅。滌缽魚心悅。敲詩鳥定空。主人情不已。連日對春風。


雨餘山色好。牽袂躡雲梯。嘯裏江天隱。望中樓閣低。花頻留客坐。鳥獨向風啼。兜率疑何近。蒼蒼煙樹迷。


曙色分茅店。人家近渡頭。煙描雲外樹。雪點浪中鷗。短笛催鄉夢。飛絲繫客愁。徘徊搔首望。隔岸喚漁舟。


雨過亭林暮。偶來借榻眠。窗寒花弄月。池靜露生蓮。坐久因情洽。談深識王賢。忽聞流水外。鐘打五更天。


列岫自天削。芙渠瓣瓣開。涼風生碧沼。丹葉點金臺。影亂流雲度。香飛驟雨來。雙趺聊一坐。身世遠塵埃。


雲開飛翠羽。怪石淡煙籠。春藹鋪鮮錦。巖花著嫩紅。四時風雨易。一色古今同。眼飽渾忘倦。猶疑在畫中。


海棠眠正穩。振策獨吟時。風定螢喧竹。水香花落池。幽情孤嶼遠。客夢片雲知。此際真堪惜。冰壺滿貯詩。


二月春將半。南枝尚未開。朦朧因霧褁。冷淡怯風催。瘦影搖簾幕。香魂落茗杯。欲言猶不吐。試問待誰來。


客路春山杳。新青陌上看。疏鐘敲暮雨。好月下晴灘。柳放龍江暗。霜驚雲夢殘。歸帆千里外。珍重曉風寒。


問宿南橋寺。寺門捲浪頭。無人為下榻。識我是飛鷗。夜冷花貪睡。煙深柳帶愁。情知風雨挽。不肯放行舟。


西風吹夢急。作客不吾嫌。柿葉飛紅鳥。霜花糝白鹽。鐘沉吳嶺外。鴈度楚雲尖。堪惜秋將莫。吟成獨燃髯。


一榻和雲冷。坐深篆縷斜。山空多夜雨。樹老獨棲鴉。貧病胡為慮。世情亦可嗟。秋風知我意。吹夢過天涯。


十里長青嶺。迢迢到紫郎。竹橋霜易滑。茅屋草生香。路細因苔合。林深悅鳥藏。幽棲知在邇。小犬吠斜陽。


嶮巇絕行跡。疇將一指伸。劃開江眼碧。點出嶺頭春。幾見梅花笑。數番楊柳新。何年舒到此。唯待問津人。


年深柯已爛。細雨草生悲。世事空流水。人情一局碁。月晴螢火瘦。秋爽石毛披。此著誰先得。白雲獨自知。


地靈多復巧。芳渚類琵琶。逸韻含千古。流商別一家。春風吹不斷。幽瀨奏無涯。不作關山恨。東風草自花。


曉開天放眼。試策踏新晞。粉蝶探花徑。群鷗縞衣。犬聲隨客往。雲影逐帆歸。堪惜春將半。尋詩問釣磯。


路狹難容足。徘徊只見山。攀巢驚鶴唳。嘯月倚松關。鐘向雲端發。客從天外還。倦來眠石上。夢不到人間。


一室更初漏。燈殘客思沉。涼風生短髮。細雨濕孤襟。鴈過滄江杳。蟲悲落葉深。幾家人不寐。城外擊寒砧。


昔年分衛事。雞足繼芳塵。檀度千門廣。生涯一缽新。除貪為正命。趣味但支身。從上真儀式。惜哉愧古人。


荒村生計拙。農事待秋看。遍壟敷瓊蕊。壓枝盡雪團。和雲逐日撿。帶露向風攤。好似兜羅物。隆冬不怕寒。


市散人煙寂。移舟傍石磯。夜沉漁火斷。霜冷鴈聲稀。旅客吟殘月。寒砧搗素衣。古疁臨海近。夢帶晚潮歸。


寒雨西風夜。孤襟自擁舟。鐘沉黃葉寺。浪捲白蘋洲。世事貧中斷。家山夢裏遊。謾言為客易。霜色忽驚秋。


渡口潮初漲。一篙逆上流。轉灣驚睡鴞。移浪動飛鷗。村遠人煙斷。風高畫角悠。更知前路好。蘆月滿江洲。


一片來何處。行藏頗自閒。有心隨野鶴。無意出青山。練曳溪邊度。影分洞口還。偶然檀杖立。疑在畫圖間。


雪霽山何好。徘徊一杖通。錦帆流水外。清磬隔城東。華雨迷幽徑。笙歌逐晚風。我來頻眺望。春色滿吳中。


路細沉蒼藹。逡巡半入峰。煙林幽澗隔。野寺白雲封。谷暗疑飛雨。池澄起臥龍。歸樵遙指處。金碧影重重。


隔津頻問路。穿石度危橋。落葉秋風戰。殘花細雨飄。踏歌尋谷口。策蹇下山腰。行盡白雲處。相逢半是樵。


畚插勤秋望。登場見穫功。翻雲和碧倒。刈浪帶煙空。餘粒滋肥蟹。閒田下晚鴻。羨茲農事畢。擊壤詠年豐。


歲暮征途遠。江煙曉似烝。殷勤望北固。指點說毘陵。楊柳含春思。梅花笑老僧。謾言為客苦。此際興何勝。


昔日繁華地。今來倍慘傷。草餘昏夜雨。碑剩斷文章。老兔棲荒塚。寒鴉噪夕陽。瓊臺何處是。千古說雷塘。


肩輿盤曲磴。為訊上林春。粉黛悲流水。笙歌逐遠塵。江山仍似舊。風月幾番新。駐蹕當年事。黃鸝苦訴人。


暫隱萍蹤傍小谿。愛暄捫蝨倚楹西。出籠謾謂如銀鶴。養氣誰能似木雞。雪壓蒼松形愈健。風敲野籟韻傜齊。梅花為報春消息。惹得寒林鵲亂啼。


凍雲橫鎖玉盈谿。風抱鐘聲過壟西。沙渚霜驚濃睡鴈。竹籬午過亂鳴雞。懸瓢自昔懷巢父。食粟於今愧叔齊。居僻不知年欲盡。惟聞深樹老猿啼。


煙消石冷影潛谿。煮茗敲冰響度西。梅放詩成千朵月。香殘定起一聲雞。謾誇北秀談玄喻。堪笑南華論物齊。愛日裁雲聊補衲。傍簷花鳥盡情啼。


黃葉紛紛堆滿谿。尋梅誤入石橋西。牧童牛背歌殘照。婆子村頭罵攘雞。寒逼泉聲琴欲斷。雲開山色畫雞齊。誰云冬日無佳景。玉樹山家鳥競啼。


為卜山居伴夕曛。喜無塵事可相分。開池掘出半輪月。種石招來幾片雲。雨滴茅堂聲細細。煙籠竹徑影紛紛。虛懷獨坐忘諸慮。雞犬時從嶺外聞。


夜深月滿畫樓南。共話維摩茗半酣。世出世間雖有二。教傳教外本無三。遺衣亭畔思韓愈。留帶山門憶子瞻。幾度盤桓應未盡。別峰相見再相談。


瀑雲初散淡煙凝。遙望山山似潑青。乍到人驚犬吠。重來飛棹惹鷗憎。菜花雨剪金盈地。麥浪風翻碧亂汀。乘興偶探新漲水。老藤引過石橋亭。


煙樹蒼茫擁翠臺。溪光搖映絕塵埃。門連岫色和雲度。風送鐘聲帶雨催。古額高懸新梵宇。斷碑橫臥舊荒苔。偶因攜杖閒遊此。底事天花動地來。


野寺荒煙綴碧蘿。鬖古貌一頭陀。道窮已絕羚羊跡。夢破空餘蝴蝶過。茶熟風來清筆債。燈殘月下遺詩魔。幽人謾謂忘機好。誰識忘機事更多。


萬象朦朧看不清。依稀蘿月未分明。似雲似雨漫空布。如榖如綿遍界橫。梅塢香飛無覓處。板橋人過只聞聲。拭眸復上高臺望。儵忽乾坤幾變更。


半風半雨妒重陽。坐起無聊興自狂。擬去囊萸羞混俗。試將探菊詣何方。聲沉寒水鴻初度。金糝蒼苔葉乍黃。爛煮浮漚誰共賞。倚樓笑指野雲忙。


疏竹風敲寐不成。披襟偶坐到鐘聲。窮情半向閒中遣。好景多因句裏傾。雨著梨花香欲滴。煙寒芳草夢初驚。子規為惜春光媚。叫落江樓月幾更。


涼生古殿動新秋。楓葉成丹落案頭。萬慮澄瑩猶湛水。一身放浪寄虛舟。層層蘿月分詩興。片片江雲曳練流。無事細聽蟬競噪。疏風遠遞暗香浮。


水際涼生萬戶秋。高樓香茗話同遊。江邊落葉驚鳧夢。天外飛鴻送客舟。月色初分今夜興。雲情尤向別峰投。青谿亦有留君意。兩岸芙蓉帶露浮。


綠野沺沺斂素文。遙連浦樹浪初分。煙迷高翥疑逃隱。雨霽空翻識舊群。影影波心雲黯黯。行行天際雪紛紛。數聲短笛滄浪外。亂逐斜風度晚曛。


數年林下扣禪扉。暫別邗溝一拂衣。謾把金盆為母壽。唯將蒲履事親稀。黃樓春暖多佳景。泗水花飛滿釣磯。記取臨行曾有語。薰風江上望帆歸。


兩岸蒹葭雪擁江。喜留秋色入蓬窗。溪邊菊綻金千朵。天外鴻飛影幾雙。有意騷人頻得句。無心野籟自成腔。停橈回首雲間望。落落風旛繞法幢。


折腳藤床一草龕。四維無壁任風探。棹沉朱水懷船子。牛去兩關憶老聃。嫋嫋蟬聲吟細柳。翩翩雲影洗晴潭。新豐有曲誰同調。獨與青松作笑談。


潺湲白浪瀉層巔。化作珠璣幾許年。璨璨光搖煙縷織。離離影亂月鉤牽。珠絲雨度千條結。蛟淚風翻萬斛圓。帝釋宮中尋不見。誰將倒挂碧巖前。


昔年揮手別松門。此話而今疇與論。師表高懸容似舊。歌雲室鎖語猶溫。鴈行半落驚霜曉。花萼纔敷逐雨魂。遺草那堪重讀處。猿啼月冷正黃昏。


殘霞碎踏滿谿流。兩度徘徊未盡幽。野鳥隨筇啼不住。巖花傍水笑相留。塵封蓮漏何人聽。曉霽華林有客遊。莫訝雲廚多冷淡。一杯春茗解新愁。


谿風閣外雨花香。計拙無聊且學狂。憶得梅梢曾摘月。笑看鏡裏又逢霜。曉天虛碧於詩淡。野徑秋聲入夜長。瘦影自憐為客久。五湖夢老水雲鄉。


芙蓉秋水夢魂香。午後茶酣笑語狂。短笛樓臺頻弄月。隔林砧杵亂敲霜。雲消怪見山形瘦。漏永愁添客思長。放浪一身天地外。蕭蕭蘆荻冷家鄉。


秋老林泉水氣香。興來難禁草鞋狂。澄澄皓月平分練。落落丹楓碎剪霜。夢繞天涯懷莫定。鴻歸塞外信何長。乾坤輸我疏慵甚。高枕秦峰望海鄉。


鳩聲隔雨喚風香。一味生涯老愈狂。叢菊滿園驚蝶夢。蒹葭兩岸墮瓊霜。波心月畫蛾眉細。天際雲排鳥陣長。楖栗幾時尋舊壑。臨風一曲唱還鄉。


氛斂秋山桂魄香。亂雲堆畔放歌狂。錦江釣盡三更月。曉徑樵歸滿擔霜。樹老不知形影健。風高唯覺嘯聲長。扁舟物外忘拘繫。萬里煙波萬里鄉。


屋角風吹橘柚香。曉來鶴避茗煙狂。寺鍾雲外敲殘雨。村犬籬門吠落霜。柳按三眠棲鷺冷。花分九曲引杯長。間情一片秋山月。獨照空林寂莫鄉。


幽階蝸蝕蘚痕香。竹老龍鍾似我狂。寒瀑千尋飛白練。野棠數里下紅霜。窗昏無月吟詩苦。肩瘦耽風帶髮長。秋色滿庭今古畫。歸鴉雨後亂投鄉。


殘花和露釀秋香。贏得風流物外狂。滿架詩書憑餧蠹。多年琴劍任堆霜。風光影散爐峰裊。野岸潮迴鏡水長。江海浮沉何足計。玉壺別有一江鄉。


蘿壁金燈慰寂寥。婆娑老檜話前朝。細看佛頂青猶濕。俄訝僧眉雪未消。檻外煙濃春入柳。溪邊梅破玉浮橋。曉來獨對東風立。飛鳥爭啣香亂飄。


淨掃銀河淡抹煙。波晴塔影入溪眠。層層星斗平分彩。面面蟾光各樣天。鈴語風吹沉樹杪。桂香露冷落階前。夜深不倦徘徊興。萬籟蕭騷奏管絃。


寒碧陰森抱小樓。袒襟更羨北窗幽。綠雲冉冉畫猶夕。水氣霏霏夏似秋。幾樹新蟬音入律。半簾斜月影垂釣。邇來活計惟高枕。夢逐白雲天外遊。


一帶蒼茫望裏昏。隔林不見舊芳村。人家渾著輕紗掩。聚樹唯餘澹墨痕。杳杳農歌浮水面。依依鷗夢隱雲根。堪憐側笠垂綸處。撩亂鳩聲喚雨魂。


雨霽金鶯傍客啼。柳灣直隔小橋西。桃花流出紅鋪岸。白鷺飛來雪漫。斜挂片雲穿聚落。半肩明月問招提。相逢已識來方遠。衣帶煙霞足帶泥。


簾捲春風乍曉時。誰遺素練綴高枝。梅花香滴寒初散。蝴蝶魂飄睡正癡。瀑斷崖頭飛片玉。綠開波眼漾新詩。負暄背坐茆簷外。藤泛銀濤影亂垂。


煙涵寺冷漏初沉。一榻憨眠夢不禁。抱月狂猿棲老樹。啣蘆征鴈過遙岑。希聲陣陣窗前度。餘響悠悠枕畔侵。坐起乍聆剛夜半。霜鐘風送出雲林。


白蘋荷渚亂秋煙。孤艇斜依落照邊。楓醉江頭波織錦。鴻排天外影揮箋。參差雲樹眉端迥。遠近溪山畫裏懸。沙上遙看人競渡。幾株暮柳響風蟬。


夏木陰深雨欲飛。滑滑碧澗曳斜暉。風寒六月松琴細。花落三春蘚逕肥。采藥仙人乘月往。負薪樵子踏歌歸。偶來策杖因逃暑。驚起煙霞亂撲衣。


崔嵬一榭繞潺湲。四顧憑欄面面山。雨霽湖光分素練。煙濃荷渚度飛鷴。斷橋簫鼓花邊出。夕照漁歌月下還。萬頃玻璃浮碧漢。偶疑身世隔人間。


颯颯涼風撲面生。出門乍喜葛衣輕。木樨香爆金鈿砌。匾荳花開月滿棚。雲散吳山舒老眼。雨餘練水挹孤城。憑高為問飛鴻信。萬樹秋煙一抹平。


菱荇參差碧浪橫。滿蓬秋色不勝情。紛紛濃淡霜中樹。隱隱高低雲外城。荷葉影枯香欲褪。芙蓉霜冷夢初驚。殷勤借問沙鷗路。午後招提磬幾聲。


秋老蘆花雪半蔫。尋詩先乞買舟錢。晴晴淡淡湖中畫。斂斂飛飛水上煙。皓魄初殘輝尚滿。梧桐乍落影猶圓。今宵不減前宵興。野色波光共一天。


杏煙濃淡雨絲紅。愛妒清明楊柳風。野墓春銷芳草合。北邙雲鎖夢魂空。鶯啼紫陌行人外。棹出青村流水中。撫景傷心多此際。飛花無限逐西東。


日暖芳林鵲搆巢。買舟城外泛西郊。濃分鴨綠浮江面。淡著鵝黃濕柳梢。隔水聞鐘知有寺。尋春留客愧無餚。老來莫禁閒遊興。卻偝東風為解嘲。


貞玟耿介壓群豪。志久隳形羨雅操。損益無心堪拭劍。琢磨不磷任揮毫。文驅神鬼憑伊力。字走龍蛇仗爾曹。勿謂吾今成過譽。端溪聲價舊來高。


雲涵野寺客來稀。靜對瓶花發笑機。生意半隨秋意老。鐘聲常逐雨聲飛。傍簷寒鵲窺禪叟。貼岸丹楓醉釣磯。數里平橋煙鎖斷。茫茫蓑笠未曾歸。


瘞鶴巖前獨倚笻。斜暉浪掩錦重重。人吹鐵甕城頭笛。僧打金山寺裏鐘。萬里鄉關歸夢遠。千家樓閣瞑煙封。臨風吊古多惆悵。只有沙鷗睡正濃。


樵逕雲酣夾雨浮。望中燒眼晚棠秋。無心不作尋香蝶。有興偏能狎野鷗。零落枝頭詩片片。空餘堤畔夢悠悠。堪憐幾許丹青意。惱亂西風舞未休。


竹逕藤橋傍小津。偶偕短杖訊芳神。池塘倒浸山林影。亭閣平分閬苑春。簇簇玲瓏爭怪麗。層層點綴奇新。循環遍倚欄杆立。鳥慣啣花不避人


海國誰分西與東。潮迴天地見鴻濛。千層駭浪飛奔馬。萬派驚湍怒吼風。霧斂蜃樓連碧漢。曉開陸市雜蛟宮。謾夸浩渺無涯際。收拾還歸一目中。


大隱何勞遠世塵。不妨在處且陶真。橫拖嫩綠池邊柳。亂吐嬌紅洞口春。客夢半隨殘局破。歌聲乍入曉風新。目前識得皆行樂。爭肯桃源去問津。


崚石磴影重重。撥草來尋舊虎蹤。壁上有詩餘淡墨。池邊無鶴冷青松。落花爭向藤床臥。老蔓頻將瓦鼎封。誰道慈音今已寂。夜深幽籟撼群峰。


何年鑿出一潺湲。倒浸星河碧漢顏。澹泞忻同君子志。澄渟靜比道人閒。唯留好月常相伴。肯逐落花去不還。香積頻供同沆瀣。至今無復到人間。


一泬幽深鑑者稀。參差萍藻盪晴暉。香浮綠綻殘花墮。影亂漚空斷鴈飛。燦燦霞光凝浩氣。澄澄夜魄活天機。唯期野衲清詩興。懶與人間洗是非。


日暮秋林杖倦行。為尋古寺入山城。池中不睹危樓影。沈畔唯餘落瀑聲。隱隱孤燈光欲墮。依依宿鳥夢頻驚。堪憐祖意無人問。隔嶺霜鐘扣月明。


瘦影離披老砌傍。夜深簾外撲螢光。逢秋何事形偏瘁。泣露緣誰色漸黃。細雨凄凄蛩韻切。西風獵獵馬蹄狂。傷心只為時多變。一鴈聲中萬里霜。


水淺莎橫野渡傍。時逢搖落慨流光。曉風碎剪溪毛冷。夜雨頻驚石面黃。旅客天涯羈夢遠。王孫陌上罷歌狂。無情也解同人老。慚愧衰容滿鏡霜。


白雲影綻碧重重。不倦崎嶇問曉鐘。洞古薔薇香氣杳。局殘碁墅蘚苔封。三江月冷梁朝寺。萬壑龍吟晉代松。攜茗東西頻眺望。山山色染紫芙蓉。


小閣高懸落澗傍。夜深寒翠滴幽篁。澹雲水墨詩中畫。素壁梅花夢裏香。殿古鐘沉聲遠。林空月瘦影微茫。寥寥此際憑誰語。萬里江天一鴈行。


選得年新時也新。重開白石闢荒榛。雕梁橫架風煙麗。彩棟高懸海國春。三泖月澄天鏡朗。九峰雪霽曉雲屯。謾云十笏難容膝。百億金毛現一塵。


為訪招提步落梅。亂雲深處幾徘徊。殘碑蝸蝕埋荒塚。斷礎塵封臥綠苔。風冷忍聞臞鶴唳。月沉不禁夜猿哀。堪憐祖道寥寥甚。底事無人問劫灰。


逡巡幾度挽枯藤。直到巉巖最上層。野鳥隨笻常僼客。山花笑我作遊僧。搖搖白練飛泉下。簇簇青巒宿霧烝。窣堵深藏風韻古。千年蘿月一龕燈。


踏斷羊腸路幾彎。偶來乘興共躋攀。流泉暗寫琴中調。怪石驚看畫裏山。日暖蜂衙香襲襲。春晴花市鳥關關。不須更問桃源勝。笑指松雲學我閒。


一自誅茆居亂峰。钁頭活計意偏濃。頻刪梅圃堪留月。細補荷衣可禦冬。路僻曾無馬車跡。苔深唯見虎狼蹤。客來休問年多少。石老松枯欲化龍。


始從言外契三玄。不憚跏趺坐一氈。針碗投時明底事。風幡話處許誰傳。秋深霧斂禪河淨。霜冷鴻歸心月圓。只個蒲團忘晝夜。法堂一任草芊芊。


舌翻教海浪涓涓。如意揮空代佛宣。一字初分開半滿。五時巧設定偏圓。香雲緲緲飛繒彩。花雨紛紛繞法筵。欲止兒啼黃葉好。謾將黃葉作金錢。


一度敲推一度新。重吟句裏喜驚人。練成錦繡猶多富。清似冰霜不染塵。雨歇風前頻眺望。曙晴花下獨逡巡。生涯最苦雕蟲技。日日尋芳去問春。


霜眉皓首褐氍毿。世事榮枯總不諳。齒缺多風羞見客。眼花無力懶開函。愛眠每起三竿日。怕冷時煨一草龕。自憶當年行腳事。萬機休罷不須談。


袈裟羸弱不勝支。學佛心灰說向誰。枕伏藤床強自起。手攜藥銚未嘗離。堪嗟病骨如梅瘦。形鶴癡。妄念銷鎔無一點。獨餘明月照清池。


自入幽岑只一丁。鐺兒腳折苦支撐。襟開宇宙憑瀟灑。目視雲霄任逕庭。清夢不隨流水去。閒情唯與野鷗盟。獨憐形影常相吊。坐起無聊嘯月明。


不辭寒暑涉江濱。箬笠芒鞋緊著身。踏碎峨眉千丈雪。帶來少室一枝春。衣穿半是風煙妒。藤老多緣瘴霧頻。路債多年還得否。相逢滿面盡埃塵。


四壁寥寥只自知。窮無窮處始為奇。甑中愧乏聚蠅糝。囊底久空繫曦絲。拾翠充枵遭兩逐。裁雲補衲被風吹。分明說向人難信。舉世貧來更有誰。


形骸疏散不堪論。對客無心敘語溫。涕墜從人言是懶。髮長任爾笑非髡。愛看涼月猶眠石。慵撥寒爐只負暄。寂寞渾忘身世老。那知剝啄到蓬門。


曉起衝寒試步行。喜逢喬木乍遷鶯。人情冷淡殊前輩。世態驕奢讓後生。古驛春晴衰草活。遠村風暖落梅輕。徘徊更躡煙堆望。萬里雲霞海面橫。


病來偷得片時閒。伏枕窗前把句刪。萬事無心慚白業。多年有夢在青山。影沉野渚鴻初度。聲亂寒蕉雨乍還。閉戶不知秋已老。芙蓉笑我鬢毛斑。


臨溪一閣影空浮。似艇高懸不著流。柳細煙寒低蘸水。雪枯荻瘦淡涵秋。無邊風月詩中老。幾許乾坤夢裏遊。試問主人聊借我。閒來海上狎輕鷗。


數椽倒浸一溪橫。彷彿蘭舟浪不驚。兩霽帆收雲影亂。風迴纜繫柳絲輕。每懷鄂渚千年韻。誰羨銀河萬里情。近日生涯隨分足。月鉤天外釣長鯨。


二月三月春風狂。桃花李花爭出墻。萍喧遊鱗擲浪急。雨過紫燕啣泥忙。閒荷小鋤耘細草。獨披短褐理修篁。堪憐世事今非昔。日暮煙波望渺茫。


春風無恙鳥啼花。花裏登樓興更奢。浩浩歌鐘沉野籟。層層梅柳隔人家。數堆螺髻青撩亂。百里虹橋影倒斜。遙望潮迴知海近。城頭落日奏胡笳。


去年我來八月天。今又舟泊重陽前。乍出乍沒江邊石。半晴半陰隴上煙。楓落紅霞詩片片。菊開黃蝶影翩翩。此回且喜生涯好。滿載秋風過練川。


澹澹和風過翠岑。遙看時復弄晴陰。忽南忽北情無倦。頻去頻來意不禁。曉逐輕帆歸遠岫。晚隨清磬度長林。等閒懶上丹青譜。蹤跡惟容野鶴尋。


亂雲深貯玉壺天。勝境方知不浪傳。石乳潛通流鳳髓。靈根倒拄透龍困。玲瓏翠寶明兼暗。窈窕丹梯斷復連。到此頓忘塵世界。相逢且莫說三禪。


離墨山高壓眾峰。紅霞碧樹繞重重。六朝香火千年寺。十里亭橋一逕松。水接靈源分洞脈。燈傳慧燄續南宗。看來此地今猶昔。夜半慚聞架上鐘。


西風昨夜入簾鉤。一葉俄驚海國秋。雨過幾家人弄笛。月明千里客登樓。池荷露滴香初散。院竹涼生暑漸收。落日亭邊倚杖立。漁歌唱出蓼花洲。


湖天一色滿樓西。極目清輝杖可攜。簫管聲從雲外斷。星河影向盞中低。漫嗟秋草經時變。已識人情轉眼迷。好景不妨連夜賞。莫教明月落前溪。


秋林落葉滿天涯。撩亂浮雲陣陣鴉。楊柳暗傷流水外。芙蓉醉倚夕陽斜。一團風月恣吟興。萬疊煙巒入望賒。時序易驚衰鬢改。蕭蕭野岸老蒹葭。


重陽抱病強登高。身入層雲興亦豪。彈指江山歸幻夢。堪嗟名利逐波濤。白鷗蕩漾狎仙客。黃菊離披類我曹。欲把新詩留石上。恐驚野籟晚蕭騷。


風晴沙白裊秋煙。攜茗憑高共笑巔。病眼懶看浮世態。孤笻唯愛老山川。樵歌互答長林外。鴈影橫分夕照邊。望裏鄉關何處是。丹楓搖落滿江天。


錯節盤根擅八區。飽酣霜雪鼓虯鬚。乾坤獨立聲光冷。今古渾忘氣概殊。夜靜有情招鶴唳。曉來無力著風扶。渠儂不食官家俸。月挂峰頭傾玉壺。


看似無情卻有情。飛來片片使人驚。暗侵柳色寒猶甚。低壓梅花夢不成。枕上吟殘詩五字。窗前疑是月三更。興酣慣與東風戰。盡把溪山一抹平。


竹裏樓臺取次通。遙看孤鶴下晴空。短歌隱隱畫溪外。清磬聲聲煙寺中。千里風塵隨處異。百年人事與今同。欄杆倚罷斜陽盡。撩亂荷花水面風。


門逕荒涼客屐疏。殷勤還自細刪鋤。目前荊棘知無剩。簾外風光儘有餘。晴曬落霞堪作供。夜留明月且看書。漫言道者多分別。蘭蕙薰蕕不共居。


誰向江心豎一拳。稜層怪勢欲擎天。繩床借坐東坡話。玉帶曾輸佛印禪。瓜渚煙寒迷楚樹。瓮城浪急泊吳船。今朝始獲登臨興。收拾峰巒畫裏懸。


山深寒更苦。屋老畫常昏。況復秋多雨。仍兼首戴盆。栖禽愁不寐。籬菊暗消魂。罕見僧尋句。唯聞犬吠門。


曉風生遠浦。落木下孤村。鶴避茶煙濕。衣添水墨痕。沉沉清夢斷。漠漠野雲奔。螢火搖簾暮。遊魚弄沼渾。


聊荷補毳衲。拾翠纔饔飧。蝸蝕繩床腳。蘚侵犢鼻禪。問天何日霽。啟戶望朝瞰。有客來相吊。無人細共論。


四水縈金界。九龍護座雄。欄楯珙樹繞。亭閣篆煙籠。鴛瓦翻繒彩。鰲椽締錦虹。飛花隨客至。遠翠隔簾通。


磬寂僧方定。林幽鳥喚風。漁歌和梵響。佛火射潮紅。蛟室胡為麗。蜃樓未足崇。廣陵真勝地。千古一琳宮。


雲壑招提古。迥然氣象寬。燈明千嶂外。鐘徹九天寒。


一峰高且奇。突出群巒上。機峻鶴難棲。古今絕比況。


景勝空塵遠。亭高野況多。落花遙襯步。龍象日頻過。


北斗接雲根。橫溪慣鎖月。惟憐迷渡人。古岸通津闕。


不假雷聲震。詎蒙雨露新。卓然峰頂外。占斷劫前春。


崒嵂團團秀。宛如應量看。清風時作饌。堪笑幾人餐。


白雲擎雨蓋。青岫仰蓮心。不藉薰風力。芬芳逾古今。


修竹搖輕尾。山花壯九苞。天然殊異類。那許雉同巢。


久謂蟠龍隱。幾回空羨聞。想是為霖去。惟餘石上雲。


雙髻巫雲綰。髼鬆意懶梳。任從風雨妒。亙古黛如初。


一片閒田地。耕來不記秋。欲知翁隱處。花雨滿荒丘。


日寒草影枯。溪淺石頭露。獨立何寥寥。猿啼雲外樹。


犢角曉擎泥。雨絲密織柳。東風來問禪。笑破梅花口。


霧壓茅堂矮。風推竹徑斜。野浦新添浪。漁翁捕落花。


石夢傍雲飛。松濤和月卷。老因詩漸狂。花為風偷剪。


山貧賒霧著。藤老倩風扶。勿怪梅花晚。多因春信孤。


夜寒燈欲語。硯冷筆收花。隱几虛生白。推窗月半斜。


閒吟竹徑邊。一杖春風裏。倦即枕清流。從來不洗耳。


碧沼何人開。謂言白髮叟。欲知白髮人。蓮生十丈藕。


雲根猶斧平。棋布星交磋。輸贏總一般。古今誰看破。


帶翠眉橫。雙流寒碧繞。中有酣眠人。不知天地老。


夜聞楚歌聲。一劍寒千古。遺祠耶水濱。猿啼霜月苦。


無情化有情。日淡朱冠瘦。不解五更啼。卻向風前。


花落曉風香。松高鶴夢冷。遊人仔細看。不是人間景。


山深鳥喚人。曙色盈花朵。起搆佛前燈。鄰家來乞火。


一帶清流曳練。滿庭秋色成堆。爐頭火茶熟。門外犬迎客來。


榾柮頻燒燄正紅。畏寒忘打五更鐘。曉來雪霽登樓望。突出雲間數朵峰。


剪剪朔風透破襦。匡床獨坐暗嗟吁。去冬爐內撥星火。誰識今冬爐也無。


為踏新青一杖藜。春風送我泛槎溪。昔年仙子跡何在。綠樹參差鳥亂啼。


幾度啣泥去復還。巢成蘭若彩楣間。似知野衲慵開口。獨自喃喃語不閒。


不向華堂舊處飛。營來新壘傍禪屏。時宣實相知音少。欲逐秋風帶子歸。


春江雨霽水初平。蘭棹依稀鏡裏行。謾謂途中知己少。桃花兩岸笑相迎。


煙雨空濛柳線低。隔林遙聽子規啼。春光無限誰能委。兩岸殘紅踏作泥。


輕舠日暮泊江煙。斜枕孤城對月眠。蘋末風生驚客夢。雞聲茆屋五更天。


短策驚飛葉底香。疏風野壑散清涼。雲消乍怪山撐眼。帶醉芙蓉笑夕陽。


水涸江邊沙觜露。潮迴渡口浪花浮。雙雙白鷺晴飛雪。片片黃雲麥正秋。


屐齒蒼苔舊日痕。隔林煙雨半黃昏。重來五月薰風裏。梅子生香竹有孫。


撥雲天外笑長風。落日秋高浪捲空。七十二峰浮足下。乾坤宛在渺茫中。


紛紛春色鬥風狂。落似梅花淡不香。清興滿船吟未了。半隨流水下瀟湘。


磬聲遠度雲間寺。月色橫鋪溪上橋。滿樹梅花和雪眼。翩翩蝴蝶冷魂飄。


二月春風半是狂。嬌紅妒落滿池塘。杜鵑啼出聲聲血。燕子啣來口口香。


夜雨平林過院西。忽聽茆舍亂鳴雞。無端滾水桃花浪。打破人家楊柳堤。


客去偷閒聊鼓腹。過橋頻喚杖為僕。丹楓黃葉亂堆詩。明月滄江寒浸目。


斷橋野寺晚炊煙。暫繫孤舟枕月眠。夢裏溪聲疑作雨。霜鐘敲斷五更天。


水際無風柳不寒。荻花影動皺波瀾。細看疑是米家畫。月冷漁翁垂釣竿。


松老煙霞石亦斑。巢餘鶴夢伴雲閒。不知羽化歸何處。瘦影凝人月下還。


岧嶢望裏鬱蒙叢。一片飛帆挂碧空。自古不隨風力轉。日斜影落鑑湖中。


樵風夜冷起鷗眠。籟寂仙橋水漾煙。幸遇多情溪上月。同舟直話到門前。


一重山又一重溪。山色溪聲望轉迷。行盡溪山還問路。溪山深處是招提。


水面風微夜漏遲。草堂人正坐禪時。疏鐘數點聲飄寺。瘦月一鉤影浸池。


黃昏風雨鬧床頭。搖落梧桐片片秋。何處胡笳哀更切。長江千里浪生愁。


西風吹雨過苕溪。之子途中半帶泥。今夜芒鞋何處宿。黃花歷亂草凄凄。


野橋茆店向溪開。黃葉西風撩亂堆。三泖鐘聲隨棹去。九峰月色逐人來。


十得荊溪老國山。茆堂剩有兩三間。高懸楖栗堪藏拙。更羨春風為掩關。


百畝雲林閒放曠。一溪風月淡優游。謾云佛法無人會。花鳥殷勤共唱酬。


亂雲堆裏搆禪栖。狹路無因著馬蹄。富貴易消花上露。乾坤不盡甕中虀。


松花十里晚風香。信步攜笻看夕陽。徑僻苔深無客到。峰頭唯覺嘯聲長。


青林雨過亂啼鳩。倚杖懸崖看瀑流。得失總歸蕉鹿夢。是誰更與赤松遊。


山城好景亂如麻。洞口人歸蜂放衙。夜雨細牽書帶草。曉風吹綻繡毬花。


半園春筍半園蔬。帶雨披蓑漫漫鉏。今日不為明日計。得閒且看古人書。


流水光中人面綠。杏花叢裏犬聲紅。山家一種天真趣。不羨丹青筆墨工。


選佛選官成底事。是凡是聖總虛名。夜來枕上留新夢。春到窗前聽曉鶯。


世上誰無塵事累。山中獨有道人閒。瞥然覷破閻浮夢。鏡裏空花不用攀。


竹筧引來巖下水。藤筐摘得嶺頭春。飯餘石上披襟坐。鷗鳥相將話主賓。


春歸煙樹濃如墨。夏入巖房冷似冰。沙上白鷗千點雪。室中明月一溪燈。


荔枝一架繞薔薇。晝掩禪關扣者稀。閱罷琅函焚柏子。雲間老鶴覓巢歸。


一林煙火隔橋東。雨過蒼苔砌落紅。巖下有僧敲月戶。人間無客賣松風。


荷衣碎補幾經秋。布幔繩床月一鉤。夜雨驚翻蝴蝶夢。卻令人笑老莊周。


一聲兩聲花外鳥。三片四片嶺頭雲。最是幽人親切句。石池新水漾斜曛。


一泓嫩碧浸垂楊。薝蔔花開滿院香。世燄燎人真可畏。幾能回首覓清涼。


雨挂層巒接斷虹。佇看人在錦屏中。沈沈月醉酴醾影。細細香飄菡萏風。


當門好竹百千箇。近水垂楊三四株。路遠紅塵飛不到。碧天長嘯玉輪孤。


糲食休嫌滋味淡。苔茵獨臥夢魂涼。懶殘不解煨香芋。惹得丹書下草堂。


祖庭秋晚事如麻。細钁荒田好種瓜。胸次了無名利念。何妨錮疾老煙霞。


寺門明月橋邊過。洞口閒雲雨後還。活計些須隨分足。從來無夢到人間。


性僻不宜廛市住。機忘卻與野鶴同。秋深簾挂千山雨。夜靜松號萬壑風。


數點青山畫裏橫。松絃落落寫幽情。勿教黃葉隨流去。恐有人來問姓名。


青燈素壁道人家。水接山根竹徑斜。睡起劃然長發笑。夕陽影裏數歸鴉。


束腰不用三條篾。遮眼全憑一卷經。煙抹溪頭殘臘紫。雨餘雲外亂峰青。


展開紙被雲千片。放下蒲團月一輪。獨坐渾忘塵世外。老天許我做閒人。


空庭滴瀝寒蕉雨。白晝氤氳古鼎煙。幽鳥不來常寂寂。數聲短笛夕陽天。


依依影動風生竹。澹澹光搖月上簾。松菊而今誰作主。翻然令我憶陶潛。


半壑半丘聊自適。一囊一笠可資身。孤燈夜雨添新韻。黃葉秋風來故人。


雨歇竹梢風嫋嫋。綠開水面月溶溶。分明好箇西來意。漏洩林間幾點鐘。


盡把喧囂細掃除。年來自喜樂貧居。不須筆硯添文彩。鴈影空翻貝葉書。


一室寥寥對亂峰。閒吟臺畔步從容。孤雲有意常留石。野鶴無家只戀松。


風回谷口驚雲臥。鹿過溪頭見水渾。爐內香消人在定。疏鐘斜月半黃昏。


桂老煙寒香細細。山空鴈過影雙雙。偶然濯足滄浪裏。天外人歌白雪腔。


葛藤截斷入深林。蹤跡安容野鹿尋。芳草落花遊子興。白雲流水老禪心。


布袍半染煙霞色。草履遙沾石徑霜。端的不勞頻借問。幾株疏柳淡斜陽。


寺古松高孤鶴唳。月明山悄一僧行。雲深鳥道無尋處。踏斷一溪流水聲。


石齒粼粼寒漱玉。竹簾寂寂影篩金。客來休問拈花事。萬古冰壺一片心。


荷淡煙消枕簟涼。雨餘簾外海棠香。閒情漠漠同江練。一帶秋聲入夢長。


一念未鎔終是礙。萬機休罷始相應。打開日月籠中鳥。笑指乾坤水上萍。


十笏茆齋百結衣。胡麻脫粟好充饑。芒鞋幸爾多強健。日日登山看落暉。


壟頭雪霽梅方瘦。水畔煙濃柳正肥。此景目前誰共賞。莫教孤負祖師機。


夜靜溪光侵戶白。雲開山色上眉青。明明盡把家私露。分付禪流謾扣扃。


傍石依松好縛茆。萬緣一筆盡勾銷。夜寒鐘打雙溪寺。天曉人過獨木橋。


壟上耕雲開白石。雨中移竹補青山。誰能到此忘喧寂。萬境無心勝閉關。


雞鶴而今孰辨群。從他人世自紛紜。開窗獨對幽岑坐。日暮鐘聲嶺外聞。


樹裏人家樹外山。斷橋野寺隔溪灣。深深更有深深處。獨許閒雲自往還。


尋得把茅聊蓋頂。何妨斗室且容身。孤巒夜寂那伽定。枯木花開別苑春。


碎剪殘霞補舊蓑。金鱗釣罷意無他。善權洞古堪投老。弄月嘲風臥薜蘿。

