嘉興大藏經（新文豐版）數位版, No. B277 雲棲法彙（選錄）(第1卷-第11卷)


上帝好生。下民傷生。捨財救生。圖財捕生。繇二念生。故有眾生。生無所生。亦無能生。無生不生。是名放生。


始舉為興滅。而兼得放生。豈唯滅不滅。生亦無生相。生滅俱滅已。寂滅何有方。以明超於方。無方中說上。無方說西方。其意亦如是。作寺作池人。願共了斯旨。


獨對梅花笑。年來食更疏。喜聞多士舉。兼得遠公書。樂道真如見。觀心惠物餘。錢江久不至。有願幾時攄。


行仁之樂。學道之資。無媿古德。兼濟當時。凜乎能慎。偉然成規。眾子或以為異。大人皆以為宜。是蓋不止躋於壽考。進於顯融。而士林時勉於斯。


焚香咬菜思高節。被逮還將寺榜題。箇願不隨沙劫壞。春風重播小雲棲。


羞耽喫著誤平生。間嚙蔔匏大可人。但得生機隨處足。鹿鳴魚躍起歌聲。


聖狂介貴知。撫阨常堅持。不信罔者毀。此志占泰否。偉哉天真定。寸心能制勝。行之足千秋。徇人無柁舟。


風韻春和賦此詩。劫餘常在一編持。好生我亦高流輩。新韭黃粱得過時。


吾慕太常齋。鼎俎謝腥汁。斷齏香自清。掐甲露猶溼。憬彼飛躍姿。所樂生趣得。物物各有情。何苦煎太急。長養東里魚。哺飼比鄰鴨。池通活水環。樹積翠陰羃。痌瘝總一體。愛護如保赤。因推慈悲量。重為我佛白。賤吏每放手。居然岸儒幘。可憐一路哭。更甚過河泣。園丁昨挑菜。來補山廚缺。適逢放生期。作詩告諸客。福幸不唐捐。有約早來集。


數椽精舍繞菰蒲。雲影天光水一隅。薝蔔幽花栽淨域。轆轤深井浚名區。忘機魚鳥依人靜。到眼林泉託興孤。叢薄無塵生意滿。青苔黃葉任疏蕪。


忠厚由來說我家余家世居五杭。鄉人尊其廬曰忠厚忱家。長齋課佛產靈芽先端恪公年十三參碩祖。坐禪有得。本胎教也。祖宗夙植菩提樹。孫子還開菡萏花。裴相勤修因不昧。呂公結願果無差文正晨興。祝世世食祿護法。後皆貴奉佛。德門樂善真堪羨。清白相傳絕點瑕。


循環六字總持門。粉骨難酬古佛恩。眼不識丁能味道。心如種子自生根。波澄月現祛諸妄。水到渠成覲至尊。泣語兒孫牢記取。莫耽五欲日昏昏。


修持何故有餘殃。饞口難禁物命戕。土被春風多長養。人行秋令易消亡殺業慘報。余見不爽。雖行善不救。況無德者乎。一臠漫比簞瓢樂。萬行都緣飲食荒。痛哭向人頭不點。揶揄還說我癡狂。


儒為人需世教關。如何肆意逞嘲訕。譚禪詎外明心性。愛物原非異孔顏。倔強昌黎鋒早斂如稱大顛。外形骸。以理自勝。稱馬彙刺臂血書佛經。及須著人間比夢間。原道一篇未足信之屬。皆悟後語也。風流茂叔砌休刪。才高不幸垂彝訓伊川先生以有高才。能文章。為人三不幸。三戒先從筆舌閑。

