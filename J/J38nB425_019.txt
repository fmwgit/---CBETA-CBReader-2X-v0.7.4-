嘉興大藏經（新文豐版）數位版, No. B425 即非禪師全錄


天翁放夜晴催鳥轉春聲喚起南窗夢香光分外清林逋新氣魄何遜古交情人羨百花長吾欽高士名


天空四壁瑣寒威野鹿幽禽沒路歸何處尋梅雲外客獨攜春色到山扉乘驢穩以乘桴險映髮光於映微人似廣寒宮裏坐愛君詩句湛清輝


歲夜無餘事天香定後聞他山權作主故里獨懷君刪卻半林竹烹殘一塢雲管絃隨處濫孰解聽獅筋


未能隨臘返三載錫留碕孝薄為人子名慚出世師浮生俱是夢大覺到何時古殿金鐘動又添一歲癡


海外逢儒伯山中禮諾伽直拈崇福果為點趙州茶宇宙仁雙片元正露一芽試毫思舊主飲愧記年華


歲方度五九心亦是兒童儒釋衣冠異山林禮樂同片更新氣象梅展舊家風聖德高雲漢焚香對日紅


懷師嘗假寐夢繞碧蘿層斷岸舟難上別峰路可登話闌三世事撥轉萬年藤醒得一身汗諸人夢未曾


兄物為兄壽聽予一奏箎桂庭鋪瑞艸菡萏吐桑枝嶽展長生畫江開七寶池道齡同寶掌知命尚嬰兒


義生羞紀臘賈隱見君賢清素儒中衲優游客裏仙塵閒揮白雪劍冷燭青天耳順誰相委鄉僧識鄭玄


開眼作異夢六白猶一日遠惠暮雲篇雨點空中出潔盡江山青澹入蛟龍室不惟波瀾張兼之意氣密卓錫蓬萊東喜無獅子虱食息慕大儒何時桴隱逸大儒好古道渾朴無倫匹以道永為好相持泯得失


讀易南山下掛瓢滄海東割雲知土異對月想雷同目注雙青閣書郵萬里風開函香不盡語帶荔枝紅


亞仲時康道乃亨後先入泮冠諸生冠裳帝賜梨園服世界天開演劇棚四海風雲從變化三山頭角現崢嶸僧儒異域懷同氣賢聖廟堂好共撐


儒釋無二道大千共一家五言飛白雪萬里照梅花海闊連天碧山高近日涯法雷平地起桃浪濺紅霞


萬里抓帆江上懸春風護送到桑天郵來棠萼連枝秀不數瑤池十丈蓮選佛題成藏句外聞樨香處露機先全身拶透三尼藏始暢心空文字仙


非儒非佛亦非仙捏就一團鑽愈堅錐穎雄吞青白玷劍鋩揮落兩三玄漚花影裏分彊界閃電光中列聖賢夢筆花開醒夢眼等閒看破祖師禪


蓮舟共載越恒河為憫飛潛墮網羅點惺迷雲開活路澄清法海暢仁波永明悲合上天德王老慈翻古佛科誰是無生誰樂國山光水影現彌陀


雲松缺處露香巖一望江山石半函莫謂大師長祕密空中說咒口喃喃


青霄貼海浴朝滿棹風光逐浪奔煙水渺茫天路近好山看盡到松門


菩提無樹花何來碓觜抽枝爛熳開白玉堂前思獦老寒香影裏憶黃梅


山環古塚兀堆堆玉骨都成一撮灰義氣一團吹不散凜如冰雪郁如梅


古道如今半是苔諸君不必賦歸來翻身便是無生國九品蓮花好受胎


摩霄峰頂紫金臺俯瞰滄溟玉一杯杯裏崑崙三兩點並裝詩句袖歸來


兩岸紅塵江隔斷一灣流水繞孤菴畫船泊盡僧初定月上前峰第幾潭


昨日飽山水今朝味更長齒牙餘嶽色衣袖半江光影入冰壺澹清浮綠乳香將何酬七碗為寫趙州方


一片廣長舌分明舉似君耳觀須返照眼聽在遺聞示跡飛瀧瀑大悲一念中觀聲得解脫立地證圓通滌彼心舌垢濯渠耳目塵為何不自洗千手無可伸


疊嶂胸中出煙江筆底流知君不出戶移我過滄洲


讀詩如對語不覺別多秋半幅乾坤小俱從畫裏遊


益友中書慧辯長須眉毛孔皆文章鏗鏘不入今時調品節惟留千古香


道契何曾有間關作書端楷見君閒掀翻法海千層浪位置詩壇萬疊山公美容儀呼即應子韶物格話何慳擬條拄杖挑雙國自笑人間無二頑


天外懸蠃青一點金烏繞處迷雲斂蠃闊步大千寬偈讚願王落韻險願王願力如青春能令枯朽化芳艷法身遍滿春亦然隨其根器開頓漸地獄不空佛不成若此弘誓余增慊神珠放出白毫光照空業鏡無瑕玷返擲獅子吼巖前驚起泥牛蹲石庵春王為我鋪花茵萬綠千紅一雨染


逕轉雙亭北門臨五島東江光開曉市人語鬧春風衲映山雲紫霞分海日紅西瞻雙徑杳令我憶師翁


天賜龐居士閒棲一粟園連牆幽隔市一屋錦遮門日映珊瑚樹霞蒸瑪瑙盆別成仙世界莫問武陵源


天地心為心聖人道為用如此善用心盧扁君季仲


存心忘貴賤藥理自通神贈子一莖艸隨方去活人


羨爾花中仙來自河陽縣不帶鬱金香路人少識面朝不醉瓊樓夜不學禪宴獨影臥空山董林相友善一段樂天真眼所未經見風雨助狂吟赤身拏掣電少慕松鶴齡老覺春光賤當下悟無生擊碎丹砂片偶來作主賓盤桓無厭倦胡抹詠桃吟卻成謫仙傳


見雖無見見性聰別開手眼彈絲桐借絃為舌訴恩怨但覺微風度古松


萬里東遊六載多蓬萊看盡憶支那歸帆不忍雲邊掛大義扶師上太和


三易舟車半月程不辭跋涉見君情戒行不附寒暄信只恐還勞師弟兄


新開少室好跏趺歸去依然在半途到家一句如何舉十二峰高展畫圖


望斷南雲眼欲穿由來忠孝兩難全江山不放君歸去想有多生未了緣


服勤一十六年餘感得追風天馬駒吾弟當仁如不讓顛騎倒跨上雲衢


蒼松扶植太和村葉葉新霑雨露恩他日千枝齊挺秀綠雲深翠覆乾坤


時時夢跨五雲飛道契恒親跡有違莫副故人峰頂望修將書信寄春歸


憶昔別君古粟丘勞勞送我上孤舟贈篇捧對閩川讀如月輝澂浙水秋海外無聊懷萬仞岡頭有約濯洪流天方五載稀消息夜夜推窗望斗牛


彼此存吾道暌違知幾年別峰相見後恰似未逢前豈曰機無證難言意了然以茲言外意少盡寄懷篇


昔日晦堂今再來舌稜八角滑如苔玄言突起中流柱萬派狂瀾挽得回


電拂猶遲鈍是風一塵不立塞虛空相逢脫略賓和主幻住寧分西與東惟佛能含天廣大非儒莫顯道尊崇門開不二君先入優缽花敷劫外紅


八一原來是九九如身六臂連三首有相原從妄所生即妄皆真非妄授時為恩有轉法輪未曾動著娘生手借言顯道言遣言任怪岸移舟不走愛君筆底翻春江吾今只合學鉗口虛空有盡誓無邊生生共事黃檗叟


中天月色印禪心萬象都歸一照臨映徹山河光朵朵迸開星宿影沈沈推移不爽虧仍滿示跡渾忘淺與深四十五秋猶夢覺桂輪非古我非今


一棒支撐天外天一言扶起鼎絲懸掀翻初祖西來意小朗何如大朗賢


子登第時我入山我出世時子之官相去萬里復萬里此心原不隔毫端飛來尺素儼覿面忘卻十霜別指彈兼荷題額以寄我福星晃耀龍蛇攢雅與蓬萊為交勝宜小方丈添壯觀細讀華音知近況奉命改使歸問安相隨一琴俱一鶴猶羨龜拂棕蒲團黃絛腰金各有道不難於得守為難惟子天容全道骨通身錦繡氣如蘭七載雷陽宣政化羅湖英岫供盤餐今歲轉輸謁天子富國不數劉忠肝上林花發春在眼望斷芝山香未闌能移子道盡臣道家國兵民托一盤古來以德輔時出不為名位甘熱瞞子今才德堪匹古無忝平生一寸丹褒封定作廟堂器跬待一柱捍狂瀾示現宰官身說法菩薩度生平等看傳燈居士百有五勳業道譽馨栴檀記囑不忘仁不讓世間世出均屏翰愧我偎雲千嶂外未能此道重盤桓他日功成預選佛妙高峰頂望登壇


塔以心空先及第山因道臘補方高種梅子熟知多少屈指花開七十遭


龐婆疑再世趙老是同年解說無生話超彼長壽天


參透禪中旨回生似不難雲門乾菌橛真是九還丹


棒頭明殺活句裏辨君臣我此一丸藥堪療天下人


夢回伸隻腳踏轉一輪紅闊步高峰頂雙眸四海空


醒來發一嘯餘響落千峰浩氣化雲雨收歸一紙中


辱惠山僧一畫屏毫端三昧自天成無聲句子燈前讀屋裏青山逐浪行


生緣共省法昆仲俱是徑山三世孫雲臥不知天子貴楊岐火種喜雙存


白玉堂中留不住卻來蓬島賞瓊花天翁知我思鄉甚團取乾坤作一家


梅花說法石頭聽聽者無得法無剩無剩無得無非無如空合空鏡照鏡


道本忘言言非道道不借言莫顯之言外之言言皆道道邪言邪吾不知


喜如日出怒如霆發之以時總曰仁仁德如春萬物育不遷之道此中明


夢幻死生奚足悲仁慈忠孝令人思崎江一片中流石堪勒喜翁惠愛碑


矍鑠高禪八十翁林居端有古人風行多於雨願如海流出毘盧一句中


倒峽傾湫氣肅肅睫開兩眼空場屋電飛馬足裹風雲霹靂一聲山冰綠


烹雲嘯月樂優游眨眼方知六十秋如問未生壽者相長江自古向東流


萬里尋師切飄然過海東一雙無柄钁待子種春風


為報四恩懺四朝高聲唱了急低腰苟明棒下無生忍歷劫冤親當下超


杪夏念之七謙公華誕日無以壽元辰聊為一舉筆筆重如須彌盡力書不出蘸向齒頰間一嚼成霹靂震下長壽天燈籠齊賀畢山僧何所云偈語重宣述知命而知道花果同時實願行互莊嚴壽量無窮極


五馬移來五島東削開朵朵玉芙蓉等閒喚起江淹夢放下撩天卓筆峰


腦後目輪似日明已非形跡晤師兄觀潭轉覺源頭活嚼雪何如檗味清二六峰高頻入夢百千里外憶交情閒吟佳句空生籟疑是當年嘯月聲


江天如畫沒陳新杯渡南逢數雁賓赤腳踏翻波底月緇衣拂盡劫中塵他邦屢見花猶實我國微聞漢與秦孝悌於君能有幾買舟約看太和春


和光達士勝韜光甚日重期到上方別甑遲炊香積飯何人共啜沒羹湯身棲蓬島承高厚舌捲鼇江羨廣長畢約未能賒歲月空緘雁篆答汾陽


石爛冰枮局未分山中萬事付浮雲一條古道無人見兩字虛名到處聞惹得犀篇潛水怪擬酬獅句走狐群傳言問訊龐居士棒喝聲中別梵文


雞雞雞也迦迦迦字字珠聯雁落沙上座偈言如咒字山僧未讀眼先花


萬里迢迢訊諾迦恰如麗水裏淘沙低頭問我東來意笑指堂前幾樹花


三毬重托出令我憶玄沙特地未咆吼通身露爪牙


摩醯隻眼頂門開爍破虛空不露腮佛祖牢關推八字銅頭鐵額喜重來


五福非他物惟君能自求半生無少惱一刻度千秋白社常為侶頑仙不入流多時出火宅特地以忘牛


定起不知三丈暉開窗遠岫喜如歸知君卻有閒中趣收拾寒雲筆底飛


子有沒絃琴不落今時調為予試一彈清風生海嶠


玅句敵秋濤禪心湛古井聞見意自消畏哉法門郢


臥雪忘春碧水涯香光幾點播山家花魁俱是冰霜東解上林樹樹花


三界由來稱旅泊不知何處是家山隨緣作主遇緣住磕破虛空獨步還


未寫蛙旋鐘感詩鶯花滿路候歸期前途若遇曹山本看破靈衣未挂時


吾道可西亦可東如空能雨復能風原無門戶從人入豈有階梯聽爾崇直下騎聲並盍色母勞作啞與妝聾靈根得土逢天澤更要及時下苦工


大揮小抹掃群迷羨爾能超筆墨癡萬里江山憑嘯傲誰知寸步不曾移


君為松寫真松為君傳神一實無有二如眼不容塵託跡煙霞裏三玅更可人藤蘿渾艸聖詩句入秋新山泉為俸祿再世大夫身良匠幸不遇玄鶴忻主賓有時發清籟儼如聽雅論栽松人七十松老不知春


新開檗苑即嵩丘國泰時和化道周垂老七旬如許壯度生一念未曾休活拈拄杖撐三界倒挂袈裟覆九洲百億須彌千日月不萌枝上慶春秋


我等胡劣福俄然崩祖屋眾生失所依人天喪眼目憶昔謁家山萬指道共牧通身拖水泥肝膽懸空瀑住世七十年十會坐曲菉全提格外機霹靂破巨木咸稱古白拈疇識後金粟簣起太白峰一噓雙徑綠反用砒活人解彼醍醐毒知罪甘不辭禪統嚴刪續節操猶火輪可望不可觸談笑成寶坊睹史墮林麓四來需禪悅隨量各滿足腳下馬駒兒如潮奔百谷道聲澈九重惟恐加寵辱擦手引春歸別調無生曲示現不壞身舍利纍珠玉密在二六峰流光烜東旭滄溟奠一盂虛空軸半幅吐辭三失聲萬象代宣讀


自笑無知類小孩何緣款訂戲毬來潮如速駕聲偏切山似留人喝不開歸夢撥殘閩嶺雪欠伸踏倒越王臺雲龍際會看時節聽取春深動地雷


天竺古先生號曰無量壽仲冬十有七降誕當其晝閻浮有居士記囑自靈鷲後遲五日生生應上列宿天人夢初醒一身無前後涕唾成文章功名置懷袖屏藩王室勞起民無疾疚丹心貫紅日德澤煦雪留五子青雲姿義方堪匹竇動靜付無心禍福不能囿林下思明君稀古答天授三山袍笏多嵩祝羅錦繡或頌以九如或圖樂橘柚岫雲未知還語風訊道舊父母非我親想必時參究覷破未生前方知產脅右富貴猶穠紅芝蘭千載秀仙劫亦有涯學佛證無漏


天親久矣罷南詢坐看金烏轉法輪萬卉未資和氣力祇林先發一枝春


四海三年別孤舟萬里心天涯一雁少惆悵暮雲深


句挾風雷韻自奢銀鉤剔起雁行斜遙封白紙傳天外獨露丹心映日華岸闊八千餘莫葦桃方十五度開花遲予旋結香山社應喜維揚是鶴家


繇來百谷海為王旅泊翻成到岸航攝取百千香積國難填一箇臭皮囊旌章詞切心猶愧負米途遙念未忘掇轉親親雙面目紅輪赫赫耀東方


換卻曹劉眼裏珠舌頭蹲取赤須胡吟成格外新禪史搆出詩中好畫圖特地珍藏非獨有遼天索價豈全無他年持返山人讀猶勝相貽九節蒲


召移士庶落鮫珠無計回天爭奈胡自古難延仙子劫誰人肯寫介公圖家鄉風景誠何似親友藜羹飽也無方外未能相問訊寒塘又見長春蒲


日用了無閒與忙浮沈世界任滄桑箑頭寄我堪千古屈指別君已十霜故國論心形跡異新詩脫口齒牙香自慚無物堪酬贈明月疏鐘載一航


雲斂天空山歇雷楮中春色上樓臺賡吟百鳥簧新奏鬥句千紅錦簇開子且苦磨仙吏骨功成易裂聖凡胎清時物色山林士未許高人臥艸萊


曉風吹散碧蘿煙一勺清涵上下天那得與君時泛艇平分半榻夜談禪邇聞嬾折蟾宮桂逸老惟栽火宅蓮惠我瑤篇如苑囿百花叢裏對忘年


歷劫愛纏割斷休隨身寶藏載歸舟莫嫌亞父心如鐵免使他生復馬牛


子能學祖耽仁義父母肉身常在世數畝山田好習耕竹松之外栽蘭桂


白衣持戒似僧家半百初臨兩鬢華穩坐山堂春晝永閒看雙桂哺慈鴉


親恩罔極等高深圖報何須問寶林豁醒娘生雙夢眼一天明月蘸波心


眨得眼來春欲闌揭窗時對白雲閒知君胸次藏丘壑不似支公別買山

