嘉興大藏經（新文豐版）數位版, No. B235 蓮月禪師語錄


祖風特地振叢林出格施行越古今諸佛到來猶喫棒福昌遞代可傳心


懷香遠上大峨巔借問為山為普賢一一都盧在腳下何須更費艸鞋錢


桃華夾岸鼓春濤奮翅金鱗意氣豪雷震龍扉誠有力躍然獨步自風高


先賢標格擬何如巖穴雲堂擇所居日用應酬須著眼莫教底事一時疏


有山有水即清幽但得身安可暫休莫老煙霞為適意瓶盂何處不風流


經地照程出外江金甌姓字世無雙杖頭雖撥天涯路千里同風化萬邦


昔年同在夜郎居別後無由寄一書今日湖南更進步較前得力處何如


廿年岐路若為尋一旦相逢話此心只我家風猶未改痛施棒喝喜知音


機如掣電喝聲高透脫何曾滯一毫七縱八橫全體露冤酬佛祖不相饒


烏藤雪裏撥春歸觸發深山大澤輝養就嚙人獅子子同看他日出林威


法幢重建勿辭勞表帥人天賴爾曹鼓笛頻頻還共打青林一曲和來高


擔荷叢林一段才還如風動百華開蛟龍變化承斯力吐霧吞雲響巨雷


空山野水綠蘿深散暑乘風偶一臨若也更忘喧與寂復何煩熱礙幽襟


大機大用大威光吐氣翻身貴自強畢竟當仁師不讓從教虎驟與龍驤


應無所住而生心此意愈研愈覺深試就當機聊舉似前江虛映月高臨


或時川北或川南到處風光何二三但得回頭看腳下一輪明月映秋潭


文章山水蜀乾坤無數字隨三峽奔只喜金鱗桃浪暖雲雷相送過龍門


萬億如來心印心同名異號礦銷金一稱一禮常精進只要自他契悟深


種田博飯足家常為己忙乎為眾忙大小住持皆一體莫言辛苦枉承當


金剛般若與壇經故紙多年卻最靈兩卷較來何所似白鵝恰好換黃庭


有士唐時姓著龐悟從一口吸西江楊公勘破此中意可作塵勞箇法幢


底事分明腳下通古人祝指路頭同上堂諸佛問何處答在闍黎鼻孔中


選佛場開萬木霜根深葉茂占春光高風一轉東皇令華果成時遍界香


得不得兮問恁麼恁麼的事轉淆訛腳跟直截與三十蹋破關山唱哩囉


春初策杖翠微巔古木深幽盡帶煙高隱故人無俗客唯餘華鳥共談禪


盡日茗爐坐福昌每從南北話行藏大都荊楚荷華勝引得清風宇宙香


三年秘行佩師旨汲取曹源一滴水桶底脫時眼大開通身踴躍笑而已


策杖歸來山較深卻隨雲水復相尋示人端的不將境如玉如珠雪一林


此選佛場龍象繁凜然大坐正當軒心空方許同登第誰作今科佛狀元


喚既有三應亦三負吾負汝復何談就中識取國師舌有路可行更指南


火爐頭憶普通年立雪齊腰續正傳傳到廣嗣薪不盡烈烈轟轟卻勝先


故人瓢笠上荊南憶舊音書客裏探家舍途中隔幾許寄來公案可同參


山中相別三年餘法愛何曾一日疏那得殷勤師弟誼未歸索偈與君書


水雲一缽客心孤行者自行居者居彼此相看仍舊面無煩特地問何如


庚嶺趁來氣不平不思善惡眼方明終輸蹋碓人多力衣缽拈提石上輕


溪山三載幸相鄰清苦家風已大振省覲吾師曾有語闍黎舉似我般人


偶然策杖過街頭笑得維摩話去留顧我漫勞打口鼓江聲千古詠悠悠


煙水溪邊一晤來溪聲猶帶雨聲催而今暫引木樨話露冷風清華正開


一句話頭日用中凝然不復辨西東千般伎倆渾閒事唯有真疑契己躬


何年闢此最高峰留得天池養臥龍洗缽老僧彈一指興雲吐霧出深宮


飛出林中箇鳳皇風高雲靜喜當陽直須奮起沖霄力大可鳴時聲自長


殿角微涼古木深熏風拂拂欲披襟坐中若遇知音客且聽黃鸝轉綠陰


玲瓏怪石山之巔霜雪堆頭器骨堅想是劫灰重鍛煉撐天拄地到驢年


分歲曾烹露地牛山僧今日不同謀破沙盆底無餘物唯有鎮州蘿蔔頭


喝聲不絕似雷奔喝得當機威始尊覿面喝開正法眼明明歷歷破沙盆


覷破浮漚事事空回頭急看主人公有時露出渠儂面華發溪山緣與紅


福昌名勝溯諸唐宗伯劉碑紀甚詳今幸東巖公整理祖燈從此又重光


佛說直心是道場臨機直處許誰藏未曾開口攔腮掌打得本來面放光


船陸往還不憚勞從教青嶂插天高腳跟下痛與三十蹋上塗峰興轉豪


生與不生生義符分明一義沒殊途當生勘破不生處心眼大開照五湖


從來佛法沒人情特地震威喝一聲生死路頭都喝斷與君直捷說無生


福昌祖席四傳燈名著當年海內稱斷碣文章猶未泯山靈有意待重興


善師說法不周遮本色為人推作家據座如臨千眾勢高風萬古播天涯


一江水繞一池雲江與池從沙岸分養就金鱗堪變化風雷大震入龍群


本來面目既同參莫把疑情更二三此話果然端的透無多言說向人談


多年行腳一朽材尋山半是臥莓苔荷衣擬欲連雲補信手誰拈幾片來


尋常舊水變蛟龍頭角崢嶸上九重一滴誠能澍大雨不施心力有雲從


松風水月足良朋心與山忘也未曾到處青山皆有趣亦將消息寄山僧


只在尋常日用間低頭疑慮隔千山但能直入自平貼信步行超生死關


心纔舉即起塵勞聲色何如更欲逃覿面不為物所轉空王佛便是同曹


大蘇勝蹟寄巖前留得虛名千古傳欲覽遺文尋石窟池臺長詠雨華天


東坡何事縱閒遊一片高風拂古丘錦繡文章雲五色卷舒不定自悠悠


煙雲絕頂暮春寒幾度同行倚石欄只恐雨華飛盡後東坡夫子舊碑殘


偶然雲水兩相逢到處安居立上風煙雨層巒剛半日尋常談笑達磨宗


瞌睡虎高坐虎丘威獰赫奕萬年留兒孫出穴爪牙露秖為生來氣食牛


剪燭焚香話夙根吾師隱顯孰同尊忽然舉到感傷處不覺離顏帶淚痕


故宅不迷長樹根悽愴木本未曾敦歸來豈為空追遠欲效那吒乃報恩


高堂小閣盡塵埃血骨未藏火未灰今日安身非別處滿園華卉是蓮臺


綠蘿洞口一泓澄亭挂巖邊最上層水石玲瓏山欲動虛舟試問幾來登


問君近日住何山到處雲生竹石間對境無心忘彼此林泉城市自幽閒


欹枕高眠杏雨齋滿床風月動詩懷卷簾便得無心句竹影翩翩掃玉階


桃華谿徑入雲窩煮茗敲詩興轉多無限客心話欲盡一床明月臥煙蘿


巴江暫寫九回腸惱殺水雲杖底忙三宿他山閒夢斷只多風雨憶連床


短榻疏窗近水天江風一枕任高眠莓苔復照初晴月華竹還留雨後煙


水滿前江月滿天懸嵒石佛對僧眠惺來何處牽幽興洗墨池生一樹煙


父母未生前本來何面目三春放碧桃九月開黃菊


父母未生前本來何面目雲山幾點青煙水一溪淥


自遠來求字其如一字無有無都勘破東壁挂葫蘆


未根棒喝旨筆墨秖貪多文字能相委拈華笑甚麼


一別七年也重逢何幸焉悲懽無限意松韻自悠然


瓢笠風塵隔今方話此山莫愁歸去晚暫學白雲閒


小閣孤松下夜來疏雨灑秋聲共我吟客思對誰寫


小閣孤松下松枝帶露灑旅愁日益濃即景如何寫


時序臨炎帝尋詩過艸亭芭蕉依案綠楊柳臥窗青機活嬌鶯舌身輕乳燕翎目前景物煥拈出令人惺晝長餘獨坐萬籟靜中聽蜂韻集疏蕊蛙聲鬥細萍雨蒸梅欲熟風扇芰微馨擔怕忘人世悠然對石屏


辭朝入洞天夜話故鄉田共聽松聲細笑看桂影圓邸中知己矣林下有人焉不負雙峰約何時書再傳


共憶別來久今纔話舊遊盛山騰鐵鳳峽水飽金牛他日望猶重當年志已酬江南雖我去何似此清幽


我自三峽出君從兩浙歸南溟珠滿缽西嶺瑞生衣灩澦濤初靜峨眉月正輝荊南送別去大震象王威


長者來相訪回光尚未遲俊哉撥便轉白也涅何緇皓月清池現蓮華濁水宜坐忘時看取善惡兩無思


幾度辨雲日閒探前哲蹤芭蕉拄杖少灃浦剎竿重市近既無竹臺荒舊有松雪深遲歲晚瓢笠約春風


頂門開正眼皎月自孤圓已識影多幻漫隨第二遷松邀出嶺上華引到池邊萬里長空靜清輝滿一天


少年圖作佛此志貴乎堅乳虎威偏猛蟄龍力易全如斯勤自策畢竟越人前縱祖燈秋晚紹隆爾勉旃良晤以言贈英才量必過志高心澹遠養厚氣巍峨曙色嶺頭啟秋聲竹裏多不隨前境轉著眼意如何


青山縱目遠赤帝震威初樹影籠巖岫雲光動石渠間松虛閣小近竹舊窗疏荒圃乍耘種筍芹香滿廚時節悠然換溪山別一村燭天輪已赫蒸物氣猶溫放浪野人志淒清古帝魂綠陰客不到掃石枕松根去國頻寒暑今餘此地歸石泉涵座冷煙火隔村稀澗曲流青黛巖深映赤暉幾枝梅子熟帶露折來肥風自南來也時哉眾鳥呼陰晴雲日變雨露物華殊鼓浪麥初熟鬱香榴已敷眼前一種趣忍不詠詩乎品物催新暑閒吟意若何已知長日暇尚惜晚春過燕語穿朱檻鶯聲挂綠蘿炎涼雖變態旦夕覺風和避暑來東里瀟然遠四鄰猶從當日俗唯少舊居人艸澤虫聲亂溪橋月色新荷風涼夜永益友坐談親山前舒野望風日動吟情過嶺啼鳩捷汎波乳鴨輕光搖新芰嫋韻瀉古苔清帝力抑何有老農復漸耕就題聯句苦對景入詩魔拂跡龜分藻振鬚魚弄荷晴光開雨笠野色上雲蓑幾欲忘情思其如有興何故人不可問借問亦云無古寺遺唐宋斷橋勒史胡暑來華影瘦春去鳥聲麤松竹多涼蔭水雲恰與符少年就外傳韓氏尚書家人物全非舊鄉談半是差巢秧鳴水鳥喧野詠榴華散步幽林下風高襟袖斜


煙霄天地別風土廣蓬均竹韻華間軟山容雨後新書藏石穴秘劍劈玉池津碑古還重讀東坡跡更真


張公蒞是邑大禹首稱尊不病波濤險深懷疏鑿恩塗山昭母姓字水篆龍門廟貌遵卑室清風萬古存


忙閒渾不問覽勝到巖阿水白宦情冷華紅詩興多林栖支遁鶴池舞右軍鵝就石從高枕風光見永和春山稍寓目愁慮頓銷磨日正華容麗風清鳥語和詩吟綠竹案酒醉白雲窩莫是陶彭澤又從蓮社過


高梁重送別萬里百華敷水脈分三峽風光動五湖開帆群鶴舞擲餌眾龍趨把臂復何處杖藜策越吳


重晤復重別別來年復三祀親歸蜀北罵佛出荊南經史懽翁博水雲笑我貪蒲團如可放清苦擬同甘


偶到雨華齊雨華積滿階有人拈熟稻無樹折生柴恬憺偏高致疏慵卻稱懷喜君知我意不事強安排


山聲何處來木葉頻頻打竹密怒驚濤檐高飛急瀉濃雲滿榻生寒玉半窗灑今日客愁消幸逢知己者


煙村香閣上野望自留人雨急江聲亂雲開樹色新小橋攀二柳巨浪躍雙鱗卓錫依形勝幽栖龍虎馴


寒風何處起清夜度渝江折竹聲來枕壓松色上窗推敲詩有興唱和曲無雙啟戶山童報天華散法幢


重開名勝蹟蜀北更無雙艸闢縱橫徑燈明新舊窗倦來驚暮鼓興至俯秋江莫道規模大還應建法幢黃金重布地祗樹影雙雙霞過紅生幔月臨白上窗涼風清梵閣靈籟瀉前江一國稱高行清名勒石幢


昔年歸故國無著與天親共復古名勝樓臺一旦新風高同市井念靜別囂塵莫厭境喧寂超然自在身天南辭艸榻蜀北掃雲臺丞相標明諡使君賦越才抱巖山色曲繞座水聲回歸去語人曰登臨亦壯哉


亂峰曲徑入祇林長者年來重布金池滿共看邀月早臺高自許臥雲深野華暗刺時人眼幽鳥細談古佛心怪石當機從跳點頭箇箇盡知音


避秦偶到白雲間又進雲深山外山數樹雨風搖客思一天晴日破愁顏烽煙戍火從他鬧峻壑幽巖任我閒差別路頭俱坐斷無人過得摩訶關


三千八萬漫分科持犯繇來不較多幾縷垢衣書七佛半肩壞色攝群魔酒臺醒眼醉神廟獵網藏身飽肉鍋沒量大人行徑別返常合道益淆訛


香剎增修心志足規模大闢遺芳躅買園依地布黃金砌石滿臺鋪白玉誠重惟懽供佛新勞輕不厭鳩工促高敷猊座吼人天觸著爪牙皆中毒


匪從人力匪天工寒入梅華瑞氣濃古木枝枝銀作榦青山箇箇玉為容易侵頭上眉兼髮莫辨巖邊竹與松大地遙看皆一色翻然踏破露真蹤


金鳳山中金鳳巢棲巢金鳳養金毛翼齊初翥雲生彩風疾旋搏竹怒濤慣飲天池品自貴直翀霄漢氣何豪乾坤鍾有文明運靈瑞相將出聖朝


撥艸瞻風入楚西行藏未定復追隨馬駒並轡力重買獅子同聲威大施鐘擊轅門三峽動血流棧道數書馳爐邊何日團圞話稍慰關山寤寐思


巖居散誕絕安危飲客茶鐺就石支容易淵明於我友等閑慧遠卻誰師泉聲迭出松間緩日影斜穿竹裏遲盡興徘徊忘去住何殊三笑度溪時


浪跡疏狂物外人巖亭寥廓任安身石幢濺玉非關雨苔徑鋪華不是塵雲出洞前拖一片月依嶺外起孤輪江千留別行還止兩岸清風動綠蘋


風野寒溫一歲除年光新舊意何如梅經雪逼華先放柳怯霜嚴葉未舒道業可成奚待緩人情不熟且教疏了明三十日來事慶快兒童嬉笑餘


雪榻霜龕覓火頻紅輪初照已如春冰開綠沼懽魚性風暖青霄稱鶴身柳線斜垂疏亦媚梅華獨露澹偏新一聯得意客愁解欲過長堤訪故人


碧巖千尺瀉飛泉一徑盤回上洞天白足高低踏怪石烏藤旦夕撥孤煙松青溪上聯三友玉灑風中奏七絃楓灶蘿龕人世遠瓊華敷座任安禪


水晶宮殿鎖瓊扉浩劫空壇古木肥繞榻香清蘭霧起濺衣雨細瀑華飛苔深文繡石枰老谷冷聲傳玉磬微犬吠白雲鶴唳月蓬萊僊子可知歸


石穴泠泠細液流僊人華下問源頭煙霞五色襯瑤艸風雨二聲戰玉樓錫振巖阿驚虎嘯缽懸洞口待龍遊琴臺夜坐天光澹簾卷溪山月挂鉤


艸閣新開碧岫前層層岫色接青天撫松度澗多琴韻攀竹過巖兩袖煙紫闕歸來慵獻賦白雲高臥喜逃禪幽懷既有藤蘿約一洗乾坤石上泉


行行偶到薜蘿庵十里溪橋湘水南豈止優婆塞四眾人非人等許同參石藏華圃和雲買泉給茶鐺帶月擔何日與君重一晤焚香揮麈話煙嵐


幽鳥啼華語未闌莓苔曲徑接天關石門深鎖藤蘿內玉液斜流詩字間行撥彩霞不問止坐邀明月卻忘還相逢未肯遲車馬唯有先生伴我閒


獅床豎拂現威儀詢信端同繼善師昔煜五燈無盡燄今垂雙桂不凋枝帝王勝蹟凌諸剎龍象高蹤聚九逵重詠先生先作賦才情不讓毋潛詩


蘿龕東近仲宣樓一圃攤書色相幽怪石竅中冰尚在奇華枝上葉新抽竹光晴雨老僧識墨跡澹濃太史留几席煙霞饒野趣媿無佳句共君酬


水際未知幾許深狀如象馬不浮沉色隨雲日奪人目影漾風濤豁我襟為砥眾流橫峽口欲超群峭湧江心奇觀莫漫徒相負聊擬當年杜甫吟


水光月色杳冥時汎汎輕舟任所之一出深雲兩岸闢重回急浪數峰移灘吞泉石響多亂巖挂星辰影互隨夜半不知何處宿蛟龍共起復嫌遲


佯狂笑傲孰稱豪莫大青山縱我曹拈韻五溪鳴石籟寫懷萬壑舞松濤雲鋪藥嶺牛眠暖月過華村犬吠高獨有庭前行樂處鋤煙種竹自勤勞


屋角煙雲接樹梢芹泥飛燕挂新巢紅華亂落堪為褥青蔓斜牽勝葺茅松韻狂時四壁起桂輪明處六窗交深山萬籟皆吟詠古調現成不用敲


破衲枯藤住薜蘿風回萬彙氣初和猿聲出嶺顛狂甚鳥語喧窗賣弄多瘦竹風前吟細葉老梅雪裏放新柯寒暄幾度年華改泉石身心只恁麼


偶來此處便為家自笑逃禪學聚沙圃小還宜疏種竹臺高尚欲早移華撥雲鳥共尋嵒路弄月鹿同到水涯瀟灑不知塵世事綠蘿白石枕紅霞


覽勝共憑黃鶴樓樓空鶴去跡還留杖尋芳艸六年撥笛奏落梅二月遊老樹參天標異棗古城夾岸蕩虛舟煙嵐尚與人間接身世直疑在斗牛

