嘉興大藏經（新文豐版）數位版, No. B225 鄂州龍光達夫禪師雞肋集


余生澆漓世慨念唐宋年官家契奧旨朝野奉金仙虎丘王支那四海走英賢何如今日裏春草自芊芊


相依甘苦十餘年笠杖而今返蜀川春曉峨嵋啼佛見七衣珍重禮金僊


迦毗羅僧師十號南閻有路身親到名山勝概放足行而今又蹋三吳道梵語唐言了不同匈余幾字與之通袈裟年久皆零落囊囊彼來成罄空金錢刀布隨施與福德智慧由斯舉與者受者自知恩野老何能措一言


祗解栽松種竹管他學佛參禪臨濟當年鐵柄如今卻在手邊


草閣蒲團舒足糯羹白粥充腸此是龍光活計從他宇宙滄桑


竹檻松楹石室道人此際何為汲水烹茶隨分萬有了不能羈


不解談空說有終朝惟臥高丘任是三賢十聖到頭輸我一籌


長安昨日人來話及米賤鹽貴問我兩堂雲水蹋著稱錘也未


睍睆流鶯百囀蓮池漏寂籌稀清磬一聲出定綸竿持向鵠磯


至理不涉言詮擬落脣吻便錯是故可師三禮超彼一時義學


淨穢本乎方寸何須著相馳求若也不明至道徒勞歷劫熏脩


過去數聲好鳥飛來一片行雲祇宜逍遙逆旅不煩更討竺墳


劈箭橋頭送客松陰微露殘霞重詢虎溪舊話無端驚起栖鴉


切忌釘樁搖櫓須如月映千江直得一塵不受隨處可建法幢


錦繡陸沈衰草玉簫聲斷啼烏睹此興亡消息何事不學浮圖


枝上鳴鶯語燕澗邊紅蓼白蘋覿面相呈箇事何勞四海參詢


女年八歲脫白一時呼女善財好向聲前言下識取自性如來


審子根器端莊嘉令審子性情純和雅淨互當猛勇扣最上禪千般海寶如意為先既得其本深蓄厚養探盡玄微慧燈自朗破幽暗室光濟老門朝夕徯女善踐吾言


維子紹鐙天資敏捷猶善思惟善不善業善不善業二者冰消偉哉丈夫與與逍遙與與逍遙誰能縛繫應物隨宜女性本慧女性本慧女志頗弘薪盡遺光維子紹鐙


道在己躬欲求則遠不即不離故日務本臨濟料揀以楔出楔坐斷十方超賢軼哲知安則榮知足則富隨分棲息如雲在岫特書一言與子為壽擬女徹頭作師子吼


楓花明滅遠山村水淨長空月一痕報女潛心安養客好乘清興到家園


問我入道之理謂言妨非止惡晨昏莫教放逸久爾自然道合


昨朝雪霰彌漫今日晴空皎潔此中妙理能詮入聖超凡要訣


靈山一別到而今地老天荒魚雁沈傾蓋相談續舊約優曇拈出報知心


芭蕉植檻下雨過每談禪露湛三庚次菊開九日先照心拂古卷負命釣深淵佛旨年來唱法言遍大千松風吹夜月萬象解逃禪辭竭三賢奧機融十聖先兩回上岳頂一吸罄曹淵大用不存軌室籌何計千三大阿僧祇研窮五味禪利生悲作首攝眾信為先機用峰巒峻法談河海淵不須鴿振羽壽量等千千


源從阿耨達池來瑩徹清涼絕點埃流出川原資渴乏能令飲者百情灰


點滴能教萬慮除悠然清韻自如如漫言鼻底無多子蘇爾焦枯應有餘


凜凜英風八表傳一聲長嘯震山川年來斂跡空巖下亦任滄桑幾變遷


曾經百戰下重城敵國聞風心膽驚不屑凌煙題妙字相依雲水話三生


靈異芬芳承露繁澹紅淺綠列屏垣絪縕陣陣隨風去逢蝶如雲過遠村


層臺清況類蓬壺賸水殘山入畫圖薄暮登臨望遠海空濛無際玉蟾孤


谿流環繞薜蘿村新漲一灣碧玉溫老嫗浣紗砧杵急雙雙驚起宿花魂


浮屠岳立勢凌霄玉燦金輝眾色饒隱隱清光含日月群峰回首五雲飄


霧鎖雲封古翠巖陶陶高臥傍松杉錦文已變猶深隱浪笑奔趨跛足毚


潺湲流出最高岑萬頃雪濤聒耳鳴曉夜奔湍無少倦遐荒千載響斯名


蒼蒼雲樹鎖層巒泉石香生桂影寒樵擔時聆橫谷口咿唔韻出許多般


山寺清幽道者居晨鐘夕梵自威儀蓮池漏盡窗微白眾鳥嚶嚶啼向斯


本植形名未兆前氣凌霄漢味森然庸愚匠石應難顧贏得材名渾兩全


洞門陰靄景清幽繞砌輕紅豔欲流如蓋紫雲恆覆護青猿玄鶴每邀游


玄鑒當年闢此山神龍潛伏此山間而今飛錫知何處應量遺泉慧蠢頑


彌陀原不在西方此是如來古道場禽語水聲雜萬籟協和清梵韻悠揚


征衫拂盡洛陽塵每對花前倒一尊細聽百蟲翕廣樂纖纖新月掛蘿門


祝融司令猛如虎在道行人怯步武口渴心焦汗若雨吾徒不忍視其苦何能開此方便戶庶使趨走獲安堵有大檀那來淨宇一聞斯舉生敬憮頃將茶具設雲塢炎蒸悉化無煩土過客解顏罷噢咻頓覺清涼生肺腑口作歌兮手起舞聲聲祝頌惠風普人天福利莫能愈而其一切眾生母否則何以悅人溥咄哉丈夫休莽鹵惡之與好緣自主吾亦於女何能撫女但情忘人與甫無司耳目司天府倘佯任運絕去取箇中了了非佛祖心月孤圓照亙古我願如斯而其努


至道沖淵恍焉惚焉近傍者誰劉子大全自少及長由壯至老不二其心尊崇三寶拈慈作威鉏強衛善祇樹功臣人天垣塹我作偈言非譽非毀劄之唼之虛空出髓


村村古木叫寒鴉綠綺聲消散晚霞珍重縣巖攃手句成僊成佛總空花


妙峰特立水之湄童子南詢此最宜若問德雲端的旨一灣清泚漾漪漪


年來飯罷喜高眠眼底從教時序遷臨濟汾陽無立地誰將丹雘塗虛玄


三年閉戶游華藏半步何曾動腳跟盡底傾來六相義等閒一讀斷人魂


金僊弘誓九蓮隨意公據分明一紙不勞讀誦貝葉經祇一句彌陀到底隨茶隨飯隨言隨語終不令人憔悴只待果熟散天香三聖持金臺接你


諸佛法門不立知見緣眾生性曰頓曰漸如谷傳音似月映水能達斯旨是名佛子


給侍之餘學鼓琴美乾闥婆是前身山河大地聲偕翕金色頭陀舞袖新


趨向佛門已有年腳跟下事未翛然山僧一箇安閒法待女歇時為女宣


庭前古柏傲嚴霜葉嚲葳蕤色轉蒼學道肝腸同此操猶嫌何處不靈光


業識茫茫不自覺貪瞋癡愛苦纏縛一朝捩轉鼻頭繩絕妄除紛泯惡作


厭俗出塵信有緣千磨百折志愈堅於今已得從初念慎勿消閒放紙鳶


門前一片舊田園霧鎖雲封荒草沒而今矢志欲掀翻也應鋤落中宵月


此善吉樹蔭覆天下此解空老光吞雨社即俗即真儒也道也亦任諸人鑽龜打瓦


葵榴交豔乳鶯啼裊裊輕煙破篆畦伏几乍驚凶信至頓令心體痛如卦


一靈真性歸何處佛祖天魔亦罔知坐斷十方沒縫罅來時無口去無眉


何事今冬不雨雪偶而一見忽而絕寒梅冷地笑盈腮天曉依然雙眼白


正宜紅爐片雪管他五葉一花縱是普賢妙境何如黑豆未芽


欲求希有相須向靜中尋一念不生處自然觀世音


塵緣頓盡此居山心與白雲共逸閒問我西來無別指門前溪水正潺湲


我來恰值三日雨雨後看山蒼翠渾晚霽月明山水靜露香雲几坐松根


龍池池畔萬松龕童子躬身訊指南蹋得故鄉田地穩何須向外五十三


髴髮染衣學佛理寂然審察自通明更須凡聖無依止觸處惟看虛白生


花前乍見春酒送街頭又聞簫鼓哄世人刻意愛喧闐獨許老僧互拈弄有時鬧浩卻無聲萬彙凝然天地清有時寂默具震吼海涌波翻山岳傾試問諸人曉未曉天王宴樂蘇倫惱舉頭鷂子過新羅你若不知莫草草


春色惱人眠不得谿山一夜聞啼鳺月沒咸池意轉殷聲聲叫道君當徹何事男兒不徹頭山悠悠更水悠悠郊原賞玩猶未已又曳紅裙上小樓半啟朱脣歌白紵笑狎吳人作吳語僊僊舞罷拂新莊兕觥滿掬葡萄醑渾忘幻質匪真常百歲依稀天曉霜秦皇漢武英雄甚長夜淒淒臥北邙故我皇皇未敢息曉夜精誠叩十力群機顯見被眾生普令趨向無生國夫豈為春色惱人眠不得


負金之色蒼蒼瀟湘之勢茫茫知己之欲分袂兮此心怏怏憶昔與君之識面也泮宮舊址再執手而談心兮樵隱山房朝游林麓莫話雲堂奇文共賞勝友相將輕泰山如一羽視權貴若秋暘且寓情於雲山煙水任漂泊乎鬼國天方牙犀疊架圖書盈席命蒼頭汲飛巖之瀑布攜稚子采斷壑之奇石須臾移小座於南軒之下酌春茗於柴窯之白盤堆異品爐爇龍液既飫醇美更展名冊因神遊兮太古乃心契兮玄賾狂呼搦管揮灑悅懌亦任塗鴉之滿紙從渠傍視者啞喀擲筆就坐高歌自娛蹉跎起舞頫首嗟吁歎交情之輕薄慨世道之崎嶇翻雲覆雨兮歲寒知松柏之後凋暮楚朝秦兮貴賤見友道之良膜今余東歸三楚公滯一隅西風別墅衰柳長塗雲山縹緲悲南北愁向春風聽鷓鴣


有鳥有鳥曰頻伽栖真安養絕紛譁形如兩童雙臂又不生胎卵生蕅花舉身清淨玉無瑕漆瞳朱脣駮翠砂羽毛鮮潔傲雲霞井冠沓櫱尾髭髿行止端詳影不斜口中恆演妙蓮華聞者咸種菩提芽偶來荊楚憩城闍都人一見口呀呀手有網罟不敢拏且復拳拳誠敬加或云載以七香車或欲覆以雲錦紗我聞斯語生吁嗟爾輩胡為相誕誇此鳥歷劫恆河沙金僊示跡化倒裏如世青蓮時見邪誰能下筆走龍蛇雅思珠玉記其嘉千秋萬歲傳無涯


善哉大士度眾生等於諸佛慈悲力種種善巧方便門佛剎微塵莫可喻我以少分功德云如月千江之普見眾生若能俱信力皆令得入最上乘故我聖后誓弘深歷劫熏習無上道感彼大士為攝受夢中示見諸莊嚴寶池闌楯及行樹種種眾寶之所成園林花果眾鳥等一一悉演妙法音池上復有妙寶坊無量珍寶而間飾過此坊已涉虹橋天繒旛蓋為前導諸天采女奏天樂音出微妙難思議佛子於此心清淨得入普聞諸三昧更復精進趨前道升陟宮殿樓閣中合掌胡跪大士前頭面接足恭敬禮爾時大士眉間光普照無邊諸世界無邊世界諸菩薩悉舒金手摩其頂佛子既得摩頂已心安如海無所畏菩薩復告佛子言此是如來說法處經恆河沙俱胝劫眾生無有能到者惟契諸佛微妙旨乃得登此菩提場后妃德稟至善因當來應獲親授記為伊臨難而接引出示希有功德經六年持誦無闕遺消弭眾災成佛道末世眾生尟福德歷劫不聞是經名佛子將為天下母覺性圓明當付授隨以甘露灌其頂令其身心得清涼須臾命誦功德經三復了然心開解忽爾空中發霹靂聖后乃從夢中還身心驚歎未曾有焚香敬禮無上尊憶持夢中所授經信手書之無遺漏於是屏絕諸嗜欲專心持誦不廢忘此後禍難及福位一一皆如前所說因知佛力不思議寧敢自祕障眾生願同志者趨菩提直取泥洹如彈指我以夙生微願力亦獲睹此勝因緣以蟭螟舌贊太空不忖愚劣舒誠敬願我得入如來藏願獲無礙大辨才稽首再拜光世音及我大明仁孝后持此廣大甘露門為拔眾生出五濁


稽首釋尊寶嚴設利光射十虛色融萬類維相非一根器隨之青黃赩紺佛魔祖獅我以片言普申回向恆沙如來無邊華藏眾生顛倒覿面相違汩沒死生何時云歸


毗邪城裏叨怛客浪跡天南與天北為導眾生來火宅隨寬窄樞機綿密人難測空界天魔罷戈革烏藤手內輕扶策座下師兒雙眼白無標格箇中消息幾人得


楞嚴會上選圓通第一安養世界次補處為先特來支那遊戲乘悲願之筏船介山居士頂戴不失其去就是之謂火宅蓮二時禮誦不輟是之謂鬧中禪但夙夜匪懈其合道也自然要知心佛眾生三無差別又烏論經世忘世與夫出世之孰妙而孰玄者焉


手內何持維應量器龍兮歸來華藏游戲山君純矣奚用杖為擲之虛空赤手提撕智劍高揮佛魔齊埽淨盡無餘宴然永保師兒在掌牙叉潛焉有時哮吼聲震三千


雲鬟雙嚲即俗真染淨不生披白帢苦海滔滔浪拍天端然御此青蓮葉


龐眉荷蒲怡然前驅力士肩囊步武踟躕天王輔翼軒渠邁往長嘯峰頭虛空荅響


法無定容若惺而寂塔有全身何所不適咄哉兩童是誰教爾與奪同時吹贏掩耳


襟帶飄揚光影清絕如雲之閒如日之晰俯視蠻奴弄此猊獸雪峰仰山無出其右


一大藏教者裏出入躬自荷擔卓爾而立波斯誇富尊者離欲龍兮歸來無肆爾毒


愛此纖月扶笻耽玩兩閒一如衣珠交燦千山瑩然萬緣寂爾何以能之我心若水


於菟為御鬼伯馳從五道雖殊一能致用師心沖容湛如古井玩好盈筐矧同泡影


犀軸如許童子負之自持其一將以遺誰稚蠻道傍匍匐悲仰師何遲遲弄雲石上


月下寶書定中空相日光明幢日如來藏山童捧爐大地震動熏陸不然照顧鼻孔


頂相旋贏如龍出蟄繫以明珠覆以槲笠鳳目修髯秀眉椹口轉大法輪跋枳在手


萬象環繞虛空為蓋舌覆大千演說無閡一乘之道別傳之旨擬向即乖不煩重舉


梵帙默展電走雷奔犀顱銳指豐體師蹲山魈誠懇小師宣示一念不生即離苦趣


華茵席地行雲止谷引指標空飛光烜目主伴俱三即一而二兩鬼僵立天王側侍


有晉永康哲人降誕犀顱虎眸神光璀璨誅茅東谷天童給薪嘉名肇立亙古惟真厥後英靈相繼而起丕振宗猷克家之子千三百載眾生是依我拜稽首空影搖輝


何人神巧建此浮圖天人禮敬龍鬼欽孚我趨天童得叨瞻禮以願為舌躬虔諮啟西南叢席惟魔與鶹鶹屬魔子尤為可羞冀師降神群氛一埽復我古風徽猷永保


驟爾更名親宣十號乞兒蓆袋風疾雨暴抽機穎脫佛祖吞聲天王屢敕用覺斯氓道振寰區三陞大剎麈尾棒頭全彰生殺始而鳥巨終焉天童了無涓滴萬古雄風


森森雲樹活活流泉浮圖中涌祖師在焉一室粲然光同千日濟北高風惟師是匹僧龍禪髓出自其門湖海英彥電走雷奔吾生也晚未親教敕忽爾見前三拜而即


法幢特建至化宣敷太白峰鼓千尋之寒浪湖村示五色之神珠走雲水於寰中沛然莫之能禦也歸龍象於語下猗與其惟至誠乎故乃道行天下名重三吳金聲玉振雪老冰枯蘊上也多生何幸得班乎涌泉老人之下而禮此鳳目犀普之妙範玄模哉


十載黔南訶佛罵祖半生打兩敲風挺寶峰之骨而豐東山之肉縣昭覺之口而秀臥龍之瞳慈顏藹藹聲光熊熊絕聖棄智泯慧黜聰那更左搓電光為弦反張螮蝀為弓而弋此丹霄之威鳳與夫空外之冥鴻也邪


受生鄂州薙染金齒浪滄江遞剝家私毘盧室消鎔至理拓出古蔆花於當軒橫抽太阿鋒於就裏乃佛乃祖驀過一邊若聖若凡伏尸萬里破魔軍眾底先鋒傳正法眼底宗子更莫問如之若何即此是寬和尚生平之行履也


慣看白鷗浴水不按牛頭喫草身奉天竺先生形類寒山古老嘻笑怒罵盡是祖意西來鉏灌栽植無非別傳之道三同居博得世外清名一平生多是為人煩惱冰雪肝腸淵沖懷抱足可並中天白月之皓皓


據臨濟室拈德山棒演理有多途涉事無一向智邪愚邪使其當下知歸佛兮魔兮令不旋踵而喪相嵩山則名播古梁州覲長松而聲馳荊楚上爛草薦荅如何是佛三千年老胡絕望腹笥便便已承大父之褒金剛道種不失五福之量故余欲贊歎而且弗能誰敢興一言以為訕謗諦當諦當氣宇巍然象季模遐荒浩浩摹斯狀


浪笑雙林大士黃冠朱履袈裟鄂渚卿雲道者無端添足畫蛇


氣若霜稜眼如湫碧凡聖齊驅纖塵不立漱石枕流聊焉自適咦是其仲尼之徒而瞿曇之裔也與知之者以為滅臨濟之宗不知者以為入神鼎之室


臞而清渾而貞下筆亦可成詩絕不挂騷人之名操縱可為標幟而不襲夸毗裨販之行更可喜末後略無霑滯豈同夫今時之拍盲且有子若孫足能克紹則公之死也猶生噫直須展向雲堂深處使後之剃染者為鑑而為衡矣夫


髿髿短拂星霜藜杖閒扶適莽蒼到處溪山堪著眼啞然一笑和天光


斷瞋妄情割愚癡愛和氣可以致祥趨進何如恬退石公持此不廢忘便獲行深觀自在觀自在是之謂無礙大悲心陀羅尼底真三昧


眉間寶劍腦後神珠抹卻諸方東瓜印子撲碎自己安柄缽盂胸懷脫略而終日兀兀若愚處干戈擾攘而奉師養志生死不渝燕山古梵摹紫塗朱雖步履夫闤闠矧與世各轍而同塗臨行句震寰區翛然長往誠可為後學規模兒孫濟濟鳳雛龍駒皆能繼起正覺家聲者也公其放心於寂光定裏面三聖於西土蓮邦矣乎


不著伽黎而加冠巾頫視踞地之師子而誘以嚬呻魔外摧伏也太阿如雪妍媸絕影也寶鏡無塵心空若中天之月氣和如浩蕩之春焦桐聲裏演無生之曲髯座後明即俗而真寶書不展示以解空文字怡然晏坐見乎卓犖風神七十葉瞿曇遠裔三百祀世主親臣是之謂龍光道者而中和老人也歟


十畫九不肖袖卻僧繇手只此較些些笑破虛空口不須高展在雲堂恐引禪流競頭走競頭走休回首看取座下師兒吼


者漢三度滇南四番吳越塗路馳驅不以為勞一坐鄂州二十餘載足不逾閫不以為逸處人天廣眾中不憚煩於陋巷獨居時不厭寂少時從事筆墨老來愛弄絃索五六童子飲啜笑言二三老叟泳游追逐有時遺興坐花間膝上橫琴歌一曲


長年逸老閒房坐花醉月樂陶陶地受用者煙雲泉石一段真風鶯燕松篁兩部鼓吹消去了世上浮名卻也是生平快事北窗高臥起獨抱焦桐花下長吟時飽飫空翠一任他禪客狐疑諸方猜忌驀劄相逢知是誰薀上其名也達夫其字

