嘉興大藏經（新文豐版）數位版, No. B183 雪竇石奇禪師語錄

雪竇石奇禪師語錄卷十


非思量處易無難，任運騰騰與麼觀，世界踏翻同古鏡，安禪識取者蒲團。風生起滅誰為聽？月放眉頭自著看，莫道貧家無長物，目前隨我用般般。


拈花特地揚家醜，百萬人天俱束手，迦葉頭陀獨破顏，一笑至今難合口。


撫琴作舞絕疏親，彼此明明過量人，大地山河較些子，不妨盡解作琴聲。


呼應分明弄識神，瞿曇真個老婆心，珊瑚枕上兩行淚，半是思君半恨君。


文殊仗劍逼瞿曇，逼殺瞿曇實不堪，五百聲聞皆自悟，莫教錯聽老婆禪。


如來身，栴檀像，覿體看來沒兩樣，心肝五臟不知他，兩眼分明對兩眼。


敲破髑髏血濺人，耆婆何似不惺惺？應知閉口深藏舌，天上人間只麼行。


天堂地獄不須疑，調達通身受用時，寄語瞿曇謾饒舌，試看誰不丈夫兒？


世尊據坐，外道便悟，若問如何，驀面一唾。


殃崛摩羅托缽，撞著人家分娩，特為救伊產難，回問世尊一轉。


孤掌不浪鳴，獨樹不成林，出定與入定，一隊野狐精。


德山一口缽，托出大家扶，雪曲誠難和，莫擬唱吳歌。


月朗星稀，烏鵲南飛，繞樹三匝，無枝可棲。


青州布衫重七觔，老婆心切趙師僧，分明直指我家物，多少癡人向外尋？


嘗州有、蘇州有，拈得鼻孔失卻口，不是渠儂不丈夫，大都只為貪杯酒。


熏風自南來，殿閣生微涼，逢人便恁舉，淚出痛肝腸。


直指人心，見性成佛，誰識老胡，當門齒缺。


前身與後身，東山西嶺青，昨日是冬至，五九盡逢春。


老婆自棄小孩子，一段真風直到今，好手手中呈好手，貴圖千載有知音。


諸佛出世未出世，雪滿長安風悄然，雪竇無端遙喫棒，應知頭上有青天。


毘盧師，法身主，極目雲山煙靄裏，道與不道論疏親，三十拄杖不饒你。


盡道鎮州蘿蔔大，誰知滋味沒些些？我今豈是閒饒舌？三十年前咬著他。


南泉舉個死貓頭，換盡時人兩隻眸，看取一刀分兩段，不風流處也風流。


三月桃花映面紅，誰家不見笑春風？時人只說靈雲老，開眼明明在夢中。


丙丁童子來求火，十個指頭是二五，翻思昔日老禾山，見個人來只打鼓。


莖虀不識是何物？居士名菴也大奇，奇語諸方高著眼，莫教錯過自家底。

