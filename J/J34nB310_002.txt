嘉興大藏經（新文豐版）數位版, No. B310 雲叟住禪師語錄


虎嵒老子僧之龍高躅吾兄步後蹤掣電之機人罔測有如霹靂起晴空土揚塵過湘水嘯風於菟出雲裏重闢諲老古門庭水赴雲趨問源委道旁拾得無根艸須彌靠倒還扶起湘北湘南咫尺間武陵溪畔是我里君去碧桃華正開景物無情亦欣喜我此歸程端在秋雨笠煙蓑已料理相期共話洞庭春千古稀聲人耳手中時把任公竿閒坐孤峰釣金鯉


山館虛寥寥日色澹相倚晝夢破蟬聲心胸洗流水故人江上來一見心自喜遺我黃葉句字字清風起偉哉君子風言發非終始百年千載後知音我與爾


君不見當年有箇龐蘊翁馬師言下喪家風有男不婚女不嫁團圞頭聚談真空君也與渠同箇姓作略肯讓渠稱雄好將楚水一吸盡突出金烏掌上紅非特步追龐公武還能滅卻馬師宗又不見南泉會裏甘贄叟落落生機罕匹偶無米飯炊接往來一粒塞斷衲僧口譬如餧馬與餧驢敵勝驚群師子吼堪歎君今繼此風馬驢來噇何憧憧我亦隨例噇一頓潦倒人前恣脫空劇談抵掌開歡悅喑啞叱吒喪狐蹤佛祖不傳頂句而今說與龐伯容


上人發足來西江瞻風撥艸何皇皇參我龍峰一千里質疑之外無別將傲骨凌凌操冰雪與誰天地相低昂男兒標致合如此局促軒籠非大方君不見德山當年初出蜀凜然氣宇摩穹蒼直向南方剿魔子眉間倒挂金剛王因侍龍潭夜深立紙燈吹滅眼前光又不見臨濟三度問黃檗鐵棒摟翻硬脊梁轉身逆把虎鬚捋手面一著超尋常二老不作此令冷吾今為子聊一揚


通夕不肯寐西風吹蕭索桐葉落秋聲山川同寂寞月白千萬峰靈籟生幽壑因思初古人使我遠行腳孤笻破大荒天地一囊橐


逢君霅水與君好數載情同莫逆道熏風動我故園心惜別愁看原上艸握手分攜話別難不盡離思兩懷抱虎林風月君主張楚國千峰我投老已驚歡晤難可期況復衡陽艱鴻鳥明朝回首曉江寒一圓新日蕩波杪


烈日焦山鳥畏飛芒履翩翩下翠微征途蹋碎炎炎暑凜然遍界揚清輝君不見古人親師好標格雪兮暑兮無難色生受途中喫許般未肯些兒介胸臆荷法身心鐵石堅道昭今古光烜赫首山不辱沼翁命法戰場中收艸賊安公不忝德嶠使劈箭機鋒驚皖伯汝也今充此執行吾也駐聞收賊捷此賊竄身艸澤中渚月江華多摽竊今當受命出師時與汝錦囊一計策捲旗息鼓卒然臨審機度勢搗巢穴月魄雲魂一箭穿有如疾風落秋葉賊魁既斬六國平木馬歸眠松下月使乎使乎不易稱如此而後始稱得


我口尋常挂壁上除非喫飯方取下今朝取下飯無喫與汝一箇閒話杷我此話杷半字無不似維摩口多聒維摩多口談不得我無半字如缾瀉杜口毘耶話杷傳況復如缾瀉而下淵禪苟具超方作話杷一時都抹殺


我初來溪上結宇雲鳥邊柱將荊栠縛壁以艸茅編上雨苦常濕旁風悽每穿馴虎臥檐下狎鹿眠床前如是歷二載處之澹如焉澬水有潘子賢士風四傳我固非賢者潘子而知賢見我頹坐此施木勷勝緣我得木之施廬室功獲圓始免雨風苦得安坐臥便以我嵒穴士潘子且尚然何況貧里子而不蒙澤旃此則小節耳於公奚足宣潘子澤在民口碑在所鐫


蕭蕭波堵冷雲丘倚杖荒原悵莫休毀去豐碣湮艸壤存來吾道仰閻浮披蓁敬奠伊蒲塞擊目悲看法社秋緬想高風當日韻菲躬慚愧繼芳猷


擁毳寥寥坐竹齋虛窗香送早梅來寒聲盡逐殘更去春色將隨愛日回竟夕不眠鄉夢斷慈闈想到旅魂摧床前靠卻敲風杖聊對青燈酌茗杯


傲雪梅英占早芳可方逸士發天藏瑞徵泉石呈嘉運氣靄乾坤剖大荒筆底華開春滿篋句中珠吐夜生光一笻煙水南詢遍脫下芒鞋曬夕陽


三臺舞罷楚雲隈又震雷音浙水來眸刮金鎞耆國手爐烹佛祖活鉗鎚戲將毒鼓當軒擊笑把龜毛空裏栽為報五湖玄學者皋亭路上滑如苔


一葉輕舠訪隱淪蒹葭深處見伊人波光靜照鬚眉古野景晴開耳目新庭樹華殘春已老竹樓簾捲燕來頻因思昔日苕溪上薄暮尋梅過比鄰


浙水吳山廿載尋百城罷請飽叢林莖毛雨出摩尼寶一曲彈來師子琴翰墨淋漓隨意灑珠璣錯落發天吟空階寂寂苔無恙門徑翛然鎖綠陰


獨據金峰最上峰瞎驢端的滅吾宗青苔剝雨春從長黃葉堆階秋任重牙爪豈同狐兔類芳塵直步乃翁蹤他時生殺機拈出佛祖鞭教死款供


席地冒天寄一方亂離不到臥羲皇晨興正定刳空際午夢殘書枕股旁竹戶茅堂封古霧女牆蘿壁拽新篁逃禪盡是休官後豈只高風羨李楊


夢回高鳥噪幽枝驚起扁舟發釣磯幾點晨星殘照水一江風露冷侵衣潮聲初落平分曙人語喧傳半啟扉迎面好山看不的涼飆時送飽帆飛


衲裰山雲出楚湘又攜湘月下維揚休傷此際違顏重勉矣前途好自將遠樹遙迎帆影綠岸華近接杖頭芳與君揮手春風裏旅況蕭蕭各路長


風月婆娑世杳忘伊人何代隱茅堂傲寒修竹當門綠衝雪梅花隔圃香閒狎支公梳羽鶴時吟庖子解牛章干戈滿地烽煙遠咫尺乾坤別一方


遠兄真子契先公博飯栽田繼祖風戛玉鏗金青嶂裏牽犁拽耙白雲中钁頭舉起轟塗毒耨柄拋來擲棘蓬堪笑弄他閒口鼓卻教嗤我石鄰翁


老步龍鍾上翠微落紅滿路鳥空啼濛濛曉色吹深雨冉冉春光度遠溪翹首雲林千嶂迥回眸煙樹萬家低他時歸臥孤峰月尤憶攜笻楚水西


纔踵西陵又入湘苦無定力共清光為看原上春蕪綠卻憶雲中薝蔔香學佛知儒君自羨敲風打雨我偏狂偶來林下成奇遇幾度曾拈柏子商


泉流決決鳥喈喈春煖閒尋景物佳擬向蓬湖邀白月卻隨風雨宿空齋飲雲或可瞻辰蝀煉石無因見女媧落落幽懷聊獨遣韻敲寒夜墮松釵


破曉尋幽過輞川春歸臺榭綠初妍半窗華影浮書案一徑南熏入茗筵篋裏清吟空白雪指端仙操遏流泉夜闌月好因慵臥話到忘機竹露涓


松門初曙雨蕭蕭喜有同人訪寂寥艾虎菖蒲迎令節熏爐茗碗話山寮癡頑愧我非曇晦磊落輸君邁子韶安得光儀常此共禪河一決鼓驚濤


徂葉飄空蟋蟀鳴西風涼月試砧聲寂寥鴻鴈清秋思惆悵關山落日情紅蓼釀華當暮艷青松潑翠向寒榮幾回小定烏啼破好夢驚殘惜未成


蓬門寂寂閉空雲青眼禪餘對竺墳落葉黃華秋滿徑暮霞殘照影橫江干歸路烽煙合故國音書想像聞何日千峰深處臥嵒前種玉石相分


葉落梧桐報早秋杖黎歸興動悠游相逢野岸雲山暮惜別江城風雨愁道在難空千里思情枯豈繫一宵留鬚眉今夜共清慰野店明宵隻影投


炭滿爐頭火自紅一身赤骨了忘窮人嗟歲月今宵盡我喜諸緣此夕空芻狗吠開天地眼木雞啼徹曉窗風無眠忽覺鐘聲動又點霜華上鬢髼


數載神交渴想深瓊瑤何意預拋臨拈將洞府還丹訣敲作毘耶不二音已托鄰光分遠照尚期水石一相尋高蹤蹈得嵒仙轍肯煉如今汞裏金


相逢纔逾月買櫂復南行友向客中別愁從夢裏生滄浪君自濯煙月我歸耕千里同風句秋空一鴈鳴


貌古心復古於古亦無多秖有德身潤都無汩世波八還朝夕轉一衲水雲磨行得嬰兒行從教鬢雪皤


深郭營精舍柴門午未開窗虛窺鳥雀華落點莓苔人喜尋和靖山由憶大梅主人情好客幽士訪重來


結束匆匆別春霜躡屩痕歸心懸落日白髮倚衡門柳色迎青眼潮聲動旅魂年來煙寺破瓢笠宿何村


曉發邗江上春郊雪霽時吳雲半衲裹楚水一笻之不作別離想唯言歸莫遲與君揮手處煙柳正差差


去去關山路欲行不易行曉煙浮萬瓦疏雨黯孤城老我雲中寺來伊江上情倚欄頻悵望幽意散空明


彤雲一夜結澤國白無垠竹上知多少梅邊是假真虛空纔粉碎世界盡成塵莫謂非珍玉還應兆瑞辰


身外無長物行行止一笻歲從此地暮春向客途逢和得虎嵒曲去吟鄒魯風溝中余媿斷吾道賴君東


居僻罕人事蓬門澹世情一龕燈火瘦四壁雨風清日落山銜翠晨曦鳥啄英秖應吾道在休問代何名


十年烽火後相見故人非風雨號新鬼煙雲冷釣磯夕陽丞相宅秋艸帝王畿顧盻成今古茆堂靜掩扉


分袂秦山下各尋江上村詩書懷寂寞風雨夢黃昏啼亂千林鳥聽殘五夜猿青松嗟落色友道媿君存


尋遍幽棲所經聲竹裏聞戴來一笠雨深入萬峰雲形影憐新晤風塵惜舊分忘言情共論幾到日斜曛


雲深歸路暗身忽在高峰落翠銜空鳥微陽送晚鐘門閒無剝啄樹密隱簾櫳陟陟意何限松聲滿倦笻


扁舟向曉發江水正茫茫望去數峰近行來一徑長窺人新鳥眼吹袂舊蘿香歲暮重臨此松陰廿里涼


四檐風雪閉竟夕但勞思抱膝吟梁甫無眠憶蹇騎溪寒禽不啄缾窶鼠還窺寄語悽情子庭梅已試枝


病骨山難入溪居愜素情龍峰前夏謝艸構去冬成得遂巢枝托閒將歸賦賡經年人不到一水隔孤城


山水我因好依溪結一廬姓名知艸木音語辨禽魚冒雨採新蕨披晴理綠蔬偶然逢釣叟相對片時餘


奔湍箭似急涼夜起徘徊不得雲中去浩然溪上來呈身卑艸木迎面汗莓苔堪憶懶殘子芋頭糞火煨


四檐封土甓潦艸屋三間是在安愚拙初非耽逸閒隨情狎水鳥高臥賦溪山為愛筠簹好尋常亦不刪


高空日卓午憨臥落花殘人世他從窄煙霞我自寬枕流期待夢漱石不驚湍何處尋幽侶春光已半闌


乾坤我斗室寬窄自無憂風月四時領陰陽一橐收鋪舒渾恰好動靜總相侔萬物嗟成壞吾廬良獨幽


好是居溪上溪清明月留既無人洗耳況有客牽牛世上炎涼遠門前蒲柳稠暮林歸息鳥燈火在漁舟


一帔荷葉服寒暑禦無憂夢裏潯陽菊可中范蠡舟缾盂何處挂杖履信緣投芡盡菰蒲出偏宜拙者謀


蒼嵒點盡暮春斑蹋翠人從江上還拄杖遍遊吳地月又敲風雨度邗關


芒鞋蹋破翠千重看遍江南煙靄峰妙得其中山水眼到家當道種青松


杖履風吹夜入邗眼中聲聽耳中看此時此景無人共楚水吳山曲曲彈


竹戶無塵掩夕陽居然大塊一瀟湘閒來步月沙隄上入望南徐尚渺茫


逗隙晴光入硯池依依還照古鬚眉案眠不覺窗風至吹落吟殘一紙詩


日上高林竹影深新蟬聲裏叫秋臨何如得此窮通理以免滔滔寒暑侵


午夜涼生竹徑風殘經展向月明中欲詢知己無從得五十三人物外逢


毳衲披雲過艸菴一簾風月卷山嵐是非榮辱斜陽外白石清泉對客譚


全身坐斷一峰孤風月無邊滿洞湖抹殺主賓玄要句烹來毒藥當醍醐


癡憨尖斗量難盡禪道胸中半點無非聖非凡唯自許是牛是馬任人呼


擔泉每帶月光分買石常饒五色雲日午三更天外打曉來聲向嶺頭聞


行腳年深箇鈍根腳頭多是艸鞋痕皮膚脫落歸來日依舊雙眸亞面門


衰柳藏煙半欲黃襟懷寥落洗清霜天空薄暮聞砧杵一夜西風到艸堂


紛紛南北日相聞傲骨難教逐世氛卜得幽棲何處好君須招我共鉏雲


塵勞中客事參禪優缽華開火裏蓮乾艸正嗟焚劫燒著鞭羨爾祖生先


市聲人語暮朝喧總是觀音入理門聞性聞塵俱不立一根休復六同源


盡圖適意樂單居適意寧知道業疏我亦老來踵此癖幾慚與汝不多殊


瘦骨稜稜勁復剛能驅熱惱作清涼為人親切曾無倦多劫行為願行王


壁立千尋氣勢雄衝開雲浪吼天風時流謾訝孤危甚鳥道玄途正好窮


丹山纔出志摩霄五色文章變九苞天上來儀徵瑞世不同凡鳥噪江皋


劫外靈根帶得來霜摧日烈轉青巍濤聲卷壑龍飛舞涼影翻空鶴夢回


劈箭狂瀾去不休挺然一力砥中流秖知欲返隤波勢忘卻風霜是幾秋


澄潭今古說龍蟠夜雨秋風恐不堪白晝每驚雷電攫頷珠容易許誰探


九重符命降林泉眷道吾王世共賢劫火嗟逢人世改恩光聖澤尚依然


庾嶺當年苦力爭都緣盛飯與盛羹而今擲在孤峰上一任諸人掇取行


月影春容越樣新風前妒殺效顰人眾生界上相逢少華柳叢中見獨真


西陵豪士眾如雲君子之風見若人襟度汪汪空物表無懷民也葛天民


封侯封伯爵千鍾未足為君話顯豐直把家珍親撒出潑天富貴蓋王公


人人有所空王殿凡聖同居古到今雨打風吹渾不入特來上國報知音


法社凋涼法運隤力肩大法愧樗材關山迢遞勞勞陟盡出丹衷百感來


煙艸萋迷鬼哭兒狐狸入暮學人啼此情此況伊誰共和霧和煙一夜棲


歲歲除詩客舍裁半生蹤跡逐飄埃多年鄉思空春雪不是無眠夢不來


當年嵒壑事深藏今日叢林作主張大擔嬰肩任一力千秋法運仰重光


入水何人不動波還他躡足躍禪河相期徹底蹋翻去肯自如今一蹴麼


彌陀久望賦歸與回首瑤臺到不殊心土淨時蓮土淨覺華纔放罪華枯


心佛同源妙指陳雙亡心佛若為論木人推轉扶桑國午夜紅輪透頂門


月渚風柯轉妙輪圓音歷歷絕聲塵五千餘卷毘盧藏一句譚乾不動唇


一句當天絕謂言河沙妙義悉歸源掀翻語默言思海大啟無邊不二門


鍾秀乾坤產瑞靈六華開出劫壺春清涼一片消焚暑五濁波中安樂人


男修禪定女持經夫唱婦隨絕世塵道路雖然行各異養家共是一般辛


二祖求師立雪深如禪請法雨飄淋老胡為說安心訣雲子時將一偈吟


蠟屐捫蘿造上方春風華艸撲幽香千林日曉天初霽落翠紛紛點客裳


覺苑華開大地香劫壺春色四時芳靈苗邁種天然異不假栽培影自涼


常憶武陵溪上月清光十載夢依依今宵喜共同人玩攜手庭前惜暫違


燈火離離隔岸看漁歌唱過月明灘蕭然夜半聞鐘後曉發江城渡水寒


時風莫挽且居山一钁深雲樂自閒飯煮松華敲石火藥留春雨種林間


路回峰轉杳難分野客相尋問白雲行到水窮山盡處一聲清磬隔溪聞


斷雲和雨挂枝頭半入清溪逐水流華發上林春水活數聲啼鳥曉來幽


白晝無言獨對書披襟幾度啟窗虛松風不似人情別時復吹香到艸廬


相逢林下說歸休何事春風夢亦悠不見人來敲月戶秖聞猿叫碧峰頭


山中住久習成麤禮數渾無一野夫盡日掄竿峰頂上釣來明月卻忘魚


屋裏青山樹裏家朝昏常是綠陰遮幾回翻罷貝多葉松瀉寒濤落日斜


剩水殘山寄此身夢中身世劫空塵可憐世上修行者棄卻金丹認汞銀


野水涵秋天一涯波光半落夕陽斜衲衣破碎應難補細剪湘山萬嶺霞


劈開煙嶂曉全機萬仞嵒前到者稀嶺上木人歌雪去溪邊石女和雲歸


嵒華初放鳥啼春霽色晴開景物新最愛江南二三月香風滿路送行人


見道忘山猶有道忘山見道尚存忘雙忘山道忘都泯好結菴兒水石旁


立雪腰齊慧可祖竄身火隊老慈明汝今添作他苗裔莫秖依違過一生


鏗天一韻落高林響遏流雲戛戛音驚起菴中人打睡覺來身世已如今


柳巷華街事事真縱橫逆順絕疏親於中了了無他見便是親離火宅人


艸艸江干放遠航杖黎辛苦入途長幽人惜別啼鵑夜愁斷芳魂夢裏香


孤峻門庭老鶴林凌凌霜雪兩眉深君今去問安心法知向膏肓穴上鍼


大活元從大死來死骷髏上眼重開諸人要起沉痾癖應是從前死一回


追尋內外也淆訛累劫而今喫受多透過法身三種病床頭老鼠絕吟哦


盧醫不作世堪哀我病膏肓二載來投藥眾工無一效藥除立見病蘇回


爐頭藥每日炰煎方說多般少一痊識得通身原是藥從前藥病一齊捐


最初一句子直截為君舉一物不將來兩肩擔不起


闡提有佛性頑石點頭肯狗子佛性無點石快須領


客愁仍不竭風雨黯江村無計補天漏徘徊獨掩門


川路徐行滑千峰雨乍收漲回枯澗月映破一天秋


不負良辰好經時華自開潯陽人已矣冒雨訪誰來


當春爭冶艷傳粉復傅紅晚節而今棄芳芬見爾衷


稽首文殊大智師以身為智不思議智身普入諸境界入諸境界智無礙入染入淨入真俗普入凡聖差別土入佛入魔入剎塵還入眾生一切身眾生身即文殊身身身不別塵塵真根身遍入作佛事身雲布涌施無畏大哉智身法津梁普入一切不可量我今即以大士智還讚大士智功德智功德海讚莫窮麗天杲日光曈曨


日賣鮮鱗市幾遭牙行不用自成交若將價數論高下完璧依前屬我曹


我佛靈山說法時你儂者夥日參隨相將粥飯團圞博鼓弄人家男女兒菩薩行臻難可測聲聞乘現豈容思而今羅漢真奇特紙墨泥團總是伊


成群作隊事乖張應供邏齋日日忙一指聲彈龍委伏六環錫響虎低降神通儘有些兒子定力渾無半點長一軸殘經看未了人間天上又思量


劈空一棒雷鳴宇宙地戶啟閽天關脫臼情與無情漏與無漏雷棒聲鳴髑髏轟透玄死要亡主喪賓覆大哉師棒消魂塗毒


拂一枚兮杖一枝身披迦葉上行衣天童抉得真禪髓鄂渚來施陷虎機赫日光中飛霹靂險崖句裏走珠璣而今不打禾山鼓一曲陽春唱起歸


眉稜疏淺眼方深剎海塵毛小小襟禪道呵為山鬼窟棘叢指作覺華林鼻端立斲荊人堊腦後橫抽石女簪早已雷聲收宇宙何緣冰老未停音

