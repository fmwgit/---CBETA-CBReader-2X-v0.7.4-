嘉興大藏經（新文豐版）數位版, No. B110 護法錄

宋文憲公護法錄卷第二


臨海有上士，夙依如來智，自著福田衣，晝夜為佛事。憫諸求法者，經行山澤中，倀倀無所依，乃就古伽藍。汛掃得清淨，床第及衾枕，以至觸器等，無不皆現前。來者一如歸，了不生怖畏，非惟身安穩，饑虛獲充實。雜華與淨土，最是方便門，建閣造經像，俾人生敬信。更闡大伽藍，普施無量法，入者輒攝受，共趨涅槃城。豈知劫火起，盡化為煨燼？中心鐵石堅，誓圖興復計。未能暢本懷，竟歸寂滅海，四眾悉悲慟，大法無繫故。奉此設利羅，樹塔安置之。龍鬼當訶護，時現大神通，有如住世時，不示生滅相，生滅二皆空，是名三昧力。


台有聞僧，幼輒弗群，能感雜華，思樂正因，棄白趨緇，鞠明究矄，務治心垢，甚救首焚，頓忘色聲，敻絕見聞。歷抵諸師，如提孤軍，背水設陣，瀕亡獲存。有矗者山，是曰上雲。高摩翠旻，低壓紫氛。昔之開士，來疏竺墳，我追軌轍，志符隱淪。起廢為功，策怠以勤。寶殿高騫，華宮糊紋。丹雘絢麗，觚稜紛紜。此本無作，彼應自臻。一榻危坐，八窗凝塵，影不出庭，錫常挂軒。跡處恬曠，俗慚競奔。逢時而逝，若臂之伸。凡濟覺海，實探心源。外動苟息，內靜方敦，非有獨行，曷昭群昏？左原演迤，白塔嶙峋，凡入道者，來視刻文。


天台之學空假中，一心三觀乃其宗，如大火聚光彤彤，五金遇之無不鎔。渣滓渾化內外紅，佛海援起建寶幢，摩尼遍照天南東，入其室者膽力雄，披精進鎧手挾弓，一戰欲死魔軍降，誰為嫡胤躡狐蹤？伏犀貫頂水剪瞳，震旦群書貯心胸，一朝易轍梵夾攻，日狎井灶劬厥躬，白煙上出橫晴虹，五章四釋昭厥矇，事理即具靡弗同，肯綮一中萬里融，行解雙至方建功，三鎮名山黑白從，龍興致雲虎嘯風，輪下瓶錫無地容，法水灌頂障執通，亭亭淨植青芙蓉，似此良師不易逢。火風分散報緣終，水月鏡像索還空。作銘者濂碑則豐，千百億劫鎮幽宮。


東山紹法統，大弘臨濟宗，一燈百千燈，充滿於南北。太湖鬱蔥蘢，中有善知識，怒罵作佛事，見者輒畏縮。唯師膽如山，深入了不礙，振威聞一喝，有若霹靂飛。凡情亦喪失，通身汗如雨，縛茅巖洞居，說戒毒龍聽。文彩漸彰露，屢典大伽藍，蔚為人天師，皈依者如雲。師以方便力，破除煩惱障，沃沃甘露漿，隨量各充足。況示莊嚴相，隨處起樓閣，五色雲中現，若兜率天宮。人見稱有為，我以無為故，應物而見形，中心儼不動。孤雲本無著，動靜皆自然，不識世間事，何者為利聲？但觀龍池水，如我性清淨，預言化期至，剪紙以為衣。坐脫目微瞑，入彼寂滅場，荼毘顯祥異，神光互旋繞。白煙及林木，皆生設舍羅，四輩悉號慟，五處藏靈骨，以表正法幢，千古無壞者。此以何因緣，本無生滅故。我出廣長舌，贊述師功德，鑱諸無縫塔，鬼神共訶護。


先佛振靈，青童應徵，拓化原兮。生而質美。逢佛輒禮，性之存兮。歷抵諸師，答問難疑。入無門兮。大慈雲矗，遮山絡谷，法雨均兮。奮襼直前，一死敢捐。心逾痻兮，如藥瞑眩。有眼不見，耳無聞兮。其指頓忘。夜半月明協，如日輪兮，周遍法界。無內無外，顯一真兮。百千妙玄，開目洞然，照無垠兮。為法出世。附者川至，度迷群兮。瓦礫之業，化為寶宮。金碧文兮，公侯之貴。馳書奉贄，祈普熏兮。生滅兩非，去住一機。漫云云兮，大虛凝碧，萬里無跡，絕纖塵兮。烏石聿崇，清泉不窮。示法身兮。遺行有煒，表者大史，勒堅玟兮。


賢首之學，雜華為尊，建立六相，條分十門，固自以為瑣瑣而不可易。至若天台性善性惡，三觀三德之旨，一念三千之文，又曷嘗不引之而示人，況修門之注釋，乃止觀熏習次第，亦不外之而立言。念古昔之諸祖，皆契經之由循。初何心于矛盾，唯欲鑒于群昏。或謂無斷伏分齊，而失修證之道，乃後裔之紛紜。卓哉學師，所見離倫，剪剔其末枝，融通其本根。談諸法之相即，含性具之緣因。庶幾森萬象于寸心，合千江于一源。觀會通于大府，闢局隘之專門。柰之何道未克施而遂遘于邅逆安養之生，固知可以無憾。但學子之亡師，譬獨渡河而失筏，登陸而折轅，企瞻弗及，鬱邑難伸。評群行以成章，命勒之翠玟。


真體如如，絕待離分，妄識所膠，攪為法塵。譬猶飆風，鼓埃揚氛，化晝作夜，觸目重昏。佛啟覺塗，高懸慧日，白光爛然，下銷群慝。破相玄門，最為勝特，能定諸緣，即超秘密。昭昭大師，上承禪宗，一真歸源，萬幻咸空。染淨兩寘，本跡俱融，廣智之傳，其學遂東。昭昭大師，為法出世，嬉笑怒罵，皆真實諦。湧殿崇峨，飛樓弘麗，假相以昭，非與道戾。昭昭大師，變通弗拘，緣盡即滅，視世為虛。死生者誰？出沒在吾。化為舍利，如摩尼珠。來也非留，去焉非逝。白雲在天，周流無滯。法象既亡，勒石為偈。式播徽音，用垂來裔。


維木之生兮處乎鄧林，雨露所滋兮其崇百尋，材既足用兮嘉聞孔章，締搆攸宜兮清廟明堂，取以媲師兮髣髴類之道，積厥躬兮位亦克施，玄風四播兮象龍駿奔，足躡紺蓮兮口舒霠雲，一氣回斡兮造化發機，區萌畢造兮有鬯無夷，安養固遐兮最邇者心，彈指即至兮何間古今，幻生終滅兮有弗滅存，一真獨露兮無身而身，樵山不老兮青色如藍，銘其塔婆兮來者是監。


我觀禪那之所至，即是一乘圓頓旨。其中無二亦無三，真體無麤悉玄妙。秪緣根性分利鈍，所以造詣有異同。曹溪而下分五家，震動鏗鍧獨臨濟。至今子孫如星繁，執持大法使弗墜。如師脫白金鵝山，歷抵諸方苦參叩。孰知枘鑿不相投，東西遑遑競奔走。其後乃自音聲入，卻見泥牛鬥入海。桃花開時春滿塢，更了雜花六相義。文采漸彰不可遏，出世說法度有情。四遷直上南屏山，作大獅王日哮吼。一起一滅世間相，倏然變幻如煙雲。盡付闍維三昧火，一彈指頃等虛空。虛空無盡難名言，苟加讚詠愚且惑。太史述辭鐫白塔，不過欲慰學子思。有無雙遣入玄門，言至無言乃真際。


萬緣紛紜，逐物而競。曷以攝之？實惟禪定。禪定斯何？言辭罔宣。浮翳盡斂，月輪在天。初分一燈，千燄交映。如百鍊餘，金色逾勝。師之挺生，銳思絕塵，萬里只尺，欲趍頓門。片簡雖微，中具全體。瞥爾觸之，凡情盡死。從抵碩師，勇決其私。振迅奮擲，類獅子兒。出世為人，澍大甘雨。法雷轟轟，震驚百里。海岸孤絕，潮音吐吞。與此大法，殊流同源。神人飛空，持疏來謁。孰知玄微，若合符節。彼舍利羅，寶塔晝扃。助我發機，靈光晶熒。翩然西歸，趺坐而滅。示不壞相，火中珠結。生死之關，鮮執其樞。坦然弗惑，如人歸廬。前修漸遐，後武思厲。不有昭之，遺則淪墜。太史著銘，勒石山樊。虛空有盡，師道永存。


大慧正攴，七葉相承。焜燿鏗鍧，以文華稱。文非徒文，般若為體。其本既弘，用則自偉。譬諸雲氣，遙映日光。東西照之，霞纈錦章。所以達人，兼治弗廢。黼黻折衝，莫非佛事。堂堂渭師，結秀之姿。庭槐有知，應在瑞芝。既抵碩師，日交簪組。文彩聲明，一時彰著。人見其粗，玉貫珠聯。我窺其精，說法熾然。持此應緣，隨時順逆。飛鴻度空，曾無一跡。報身已滅，大火方融。舍利粲粲，叢生其中。矧是三德，熏修所致。世間萬理，唯此無偽。靈明上通，所遺者文。因文而入，不限見聞。山色溪聲，皆歸實相。于此見師，是謂無妄。梁渚之墟，雙塔巍巍。惟舅洎甥，先後聯輝。山石可泐，川流可息。此人天師，永保貞吉。


大辨之門，總攝群機。棒喝交施，飆旋雲飛。誰為之孫，乃克肖似。奮迅直前，是真獅子。大方巖巖，高風莫攀。一彈指間，衝破命關。掌記集雲，分席雙徑。出世西峰，大施政令。繼遷靈源，芳泉可，灑以楊枝，普潤焦枯。聲光四達，爭相挽致。百越之區，亦來交疏。南屏崔崔，名列五山。龍鬼護經，非賢孰于。四眾驩呼，迎師往住。旛華塞塗，觀者如蝟。擊大法鼓，出大音聲。百蟄方冥，一雷盡驚。我法將隆，我緣已滅。生滅何心？紅爐飛雪。寶幢之仆，聞者心摧。翠竹黃花，亦若茹哀。實際如如，哀則何有？仰瞻中天，白月在斗。


能仁立教，廣開度門，萬別千差，終歸一源。禪那之修，曰袪妄慮；觀念之勤，亦依真住。均為攝念，奚分異同？一心既昭，眾法自融。所以先德，內而不外，破妄顯真，兼行無礙。公由幼齡，挺然弗群，有慕空宗，留神竺墳。法海冥茫，屢形嘆息，掬沙算之，數何能畢？持智慧刃，斷其縶維，八荒洞然，不懸毫絲。安養導師，實我依怙。一塵不立，即為淨土。空有俱息，能所亦捐。至無念處，三昧現前。出世鄉邦，四占淨域。化熱惱場，入清涼國。黑白歆豔，如渴思漿。飛錫所及，熙如春陽。腳踏濤江，來赴天竺。中道要遮，奪去何速？南屏草木，大根小莖。法雨普沾，軋者皆萌。俄結雙趺，稱佛而化。金臺來迎，白光交射。何以驗之？見于茶毘，設利繽紜，光如琉璃。龍華之阿，有塔如筍，琢石鐫文，為此規準。


達摩之學，傳至真丹。一花五葉，其支寢繁。臨濟名宗，昭于佛鑑。有子如龍，乘桴東泛。海東有國，接於榑桑。民惇俗龐，環水為疆。膜拜奉迎，若佛之至。四眾聞之，其從如雨。伊誰繼之，心境兩融。日出高峰，海水皆紅。金光見夢，長虹不滅。篤生異人，丕照先烈。何文不搜？何義不求？孰授厥像，截斷眾流。其心倀倀，有淚如霰。感彼神人，白晝而見。本來清淨，一法實無。疾馳索首，非迷即愚。一喝之中，真靈獨露。朗月中天，其色純素。我歸我山，與雲往還。豈意聲華，落彼世間？文彩一彰，疇不歆慕。鉅剎名藍，非住而住。說法千座，緇素共聆。天見祥徵，二星墜庭。百廢具興，我敢用逸。寶華樓閣，重重兜率。上自君公，下逮黔黎。稽首作禮，如天人師。屢出屢退，泊然無礙。終與實相，不相違背。吾緣垂盡，預告化期。爾毋懈怠，來質所疑。遺戒諄諄，續佛慧命。言已即化，若入禪定，覺照至圓，體性本空。生滅不二，唯道之從。若見若聞，同喪考妣。法幢既摧，大眾何倚？孰為佛乘，孰為眾生？縱有言說，皆是強名。勒此塔銘，龜趺螭首。焯德序功，以示不朽。


天目之峰高嶙峋，陰陽變幻割明曛。中有導師人天尊，白眉青眼照秋旻。西江欲以一口吞，流傳法印千子孫。日本有國在海濱，達摩示現留圓墳。或晦或顯道則存，黃龍奮迅爪攫雲。九世宏開靜慮門，千光炫燿接朝暾。師雖後起乘願輪，佛印印空了無痕。法派端自天目分，致令執拂誨諄諄。涅槃生死俱幻塵，有壁積銕山如銀。一朝直入不見身，大千世界琉璃勻。出世秉法如握矜，左擊右刺伏魔軍。出其餘力智巧敶，飛樓湧殿聳輪囷。奈何無縫塔既新，大字題額即反真。此道本來無詘信，我於般若曾與聞。大書偉行沃言根，元無隻字鐫蒼玟。

