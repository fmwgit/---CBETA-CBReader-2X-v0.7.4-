嘉興大藏經（新文豐版）數位版, No. B474 盤山了宗禪師語錄


滿目青山看未休，落花流水任悠悠。青松綠柏真如境，總是丹青畫不周。


金谷名園萬彙芳，賞心奪目數姚黃。香風吹動蝶來舞，惹得遊蜂話短長。


更深夜靜少人行，獨坐禪床恨不明。照膽蟾光沉碧漢，青霄斗柄半斜橫。


清涼臺半金剛窟，誰解無著問文殊。欲識三三前後意，青山依舊日雲覆。


峻嶺盤峰亂石攢，遊人拜塔步艱難。翻空石浪驚人月，繞砌林泉徹斗寒。


五峰八石甚希奇，古佛臨凡創建時。怪石崢嶸人罕遇，青松翠柏演玄機。


雨打花枝淚滿腮，愁眉不展為誰來？雲消自有風光日，喜色重重疊翠開。


憶別微音不計時，今朝幸遇又同期。雁回旅邸驚鄉夢，草木含悲不忍啼。


十載依棲事若何，幾番風浪幾番波。人情佛法都丟下，且往山中聽鳥歌。


三年聚首在盤山，了悟心空萬事閑。且去隨緣深處隱，豈留名姓與人間？

