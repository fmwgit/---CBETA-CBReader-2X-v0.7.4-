嘉興大藏經（新文豐版）數位版, No. B192 大休珠禪師語錄

卷第五


一法無為萬法親，相傳只貴有知音，黃梅消息今猶在，擊碓三更上祖燈。


不思善不思惡，人人到此難摸索。村裡婆婆不著鞋，未到人前先露腳。


一滴水，潑天波，五百高僧沒奈何，謾云祖師不識字。且道其中有甚麼？


昨夜得個黃粱夢，四顧山光一點空，末劫比丘閑戲論，又云旛動又云風。


釣竿直墜萬重波，豈肯輕輕放過他？體即無生生亦了，曹溪路上有人過。


無端平地起干戈，猶是將身入賊窩，劈面一椎成粉碎，至今分散滿娑婆。


發言必須心無怯，行事當知理要長。擬動唇皮先墮意，觀來也是錯商量。


陌面人傳家裡信，聽得分明說不清，及至歸家問端的，忘卻從前寄信人。


東村王老夜燒錢，月映長江水映天，野老不知何處去，翻身依舊枕頭邊。


玄沙三種病人話，個段光明夜不收，天曉依然還一樣，出門踏著腳尖頭。


同行同坐不知名，撒手相將秪麼行，萬仞峰頭休駐足，還須踢倒鐵圍城。


這僧置一問，似乎討棒打，自云不識字，猶念之乎也。


南北東西處處通，何須特地捉虛空？為汝指個安心法，踢倒門前雙徑峰。


那一通，這一通，四方八面盡包容，聲前略露些些子，遍地春光遍地風。


結個茅菴在嶺西，山深不聽五更雞，侵早起來燒淨水，撥盡寒爐火一堆。


大千俱捏碎，何復有形骸？不踏涅槃路，定不受三災。


軟似麻繩硬似錐，甜如蜂蜜毒如砒。諸人若餂刀頭味，割舌毋嫌馬簸箕。


作家把手泛江湖，湖客逞兇打破鍋，從來好心招好報，惡人自有惡人磨。


雲門乾屎橛，咄咄咄咄咄，老鼠拽須彌，烏龜爬上壁。


說出說入，棹棒打月，罔明文殊，一齊趁出。舌頭從來在口中，牙齒純是一具骨。


指尖頭上露鋒芒，逐塊師僧自喪亡，若能連座俱掀倒，落得當堂戰一場。


一文二文與三文，倒指分明數目親，羅山古佛多饒舌，爭奈重增痛上疼。


鐘未鳴，鼓未響，家常茶飯任君嘗。密啟意，善參詳，纔著思惟手腳忙。


趙州特去勘婆子，覿面相逢秪如此。婆子指路與趙州，也是班門弄斧頭。


無夢無想主人翁，到晚歸單睡正濃。山家忘卻山中境，伸足柴床日已紅。


忽然枕子撲落地，花落鳥啼原不異，網羅跳出任施為，拈取須彌塞海水。

