嘉興大藏經（新文豐版）數位版, No. B483 竺峰敏禪師語錄


克賓法戰快乘時左右逢原任所之棒喝臨機無郢垽鉗錘在握有箴規索訶砥柱行行建界海津梁在在支兩手當陽親付授從教雨化遍天涯


昔覲童兄於護國擔簦千里入楞嚴一莖拄杖原同輒萬法殊途務合尖縛象拏龍頭角勁操觚染翰筆毫銛親承委囑憑施設遍界慈霖溥濟寬


涉海登山至普陀相將拉我蔚嘉禾累呈偈句吾編削歷訪名賢自琢磨戴角金獅憑應現無文鐵印任摩娑上元節屆燈熒湛萬道圓光映索訶


涉海穿山喜共遊森羅萬象悉全收千徵百詰投吾彀九上三登振祖猷賓主唱酬欣穎脫權衡穩握應維鉤翛然赤膽傳心印一葉五花任遍周


果正因圓信飽參善財遍覓樂指南當機豁徹百千億撒手頓超五十三智積勤施六度筏功深直荷萬觔擔二株桂蔭芳馨永界海重敷優缽曇


職理巾觚二十一齡違別慈音三十五春丈室旅亭惟一志治平楞嚴無二人普陀誠意頻相召捧持萬里涉南溟祖山鎮海悉安妥得意錦還寧計程檇李悉檀重邀約杖頭掉轉入嘉興至止究竟堅固地了無一物可相陳未備鄉椒里茗聊申越筍海芹憶其一一鑑格尤希法法益新作麼生是益新處爇香云薪分焰續衷難罄海闊天高願主盟


追隨二十餘載株守三十多春一味養成露地百般護植霜筠稚壯職理攜瓶挈笠暮齡頂戴遠涉長征窣堵波已建高峰並祖席設利那歸安雙逕與梅岑雖係法雨主人恢弘篤誼益晉不肖幻敏窮赤愚誠新冤舊債猶未了紙幀子上要我點綴分明是阿那箇要分明聻西傳正續脈竺土大仙心


高高山頂立深深海底行兩間俱坐斷萬法悉維新繩繩衣缽奠定乎白花智岸班班龍象鼎峙夫赤縣神京絲絲皓髮盈頭雪片片婆心遍地金縱奪成褫無虛也更要於中等個人且道等著阿誰法雨和尚胤子原是老人嫡孫


娑婆砥柱法海神龍恢復楞嚴地光顯大覺風振千二百眾之綱紀撤九十六種之籓籠謂師逝兮雙徑雙株恒應現謂師住也隻履隻影竟何從惟其密藏密行之究竟堅固則長水長源之懿範悠隆


三生願重二諦功深創斯般若聚建厥功德林布金布粟隨捐佐豎竿豎草信施陳同受靈峰記莂共熒少室薪燈唯諸公發歡喜遠離垢而證夫不動致方外現難勝善焰慧而超乎法雲


仰在其上瞻在其左顧在其右看來的是祖父師孫丹青和合團圞巧就不舒赤手與空拳便要拈花並弄塵似這般底婆舌婆心端然罔續牟尼之後且道後面還有拔萃者麼從教接待永流芳梅嶺分燈光宇宙


極目岧嶢萬疊山五峰攢拱湧臨川周圍環布杉松密高下齊輝日月旋殿閣巍峨真佛上階亭浸潤古龍淵蘇公曏擬參欽化韓子曾為訪大顛存心味道冰種火著意求玄石綻蓮竹根節錯盤蚯蚓樹老枝灣陟蜿蜒喝石引文知避世靈雞聽法解逃禪春至巖花鋪玉錦秋零榆葉墜金錢興適倚松閒下顧倦遊枕石樂高眠絲絲瀑布懸軸畫片片歸雲放紙鳶三冬霧重多寒慄九夏風清沒暑煎粥飯隨緣稱抖擻起居任意得宜便鶤躍三千恣逸興鵬摶九萬快翛然思今感古懷無罄佛日祈輝億萬年


池頭纓足隨其濯尤憶洗心參普覺滿山塵淨洵追尋闔院風清憑把握兔向欽師絕愛纏石從巾子遠磽确纖毫纔展越千峰跬步方伸跨五嶽鼻惡休留郢匠揮性珠奚俟良工琢動兮方擬月幾望轉焉頓覺旬初朔松花風弄篩金粉巖溜絲牽墜玉璞有翅蜻蜓勿追求無尾蝸螺休拈捉餐霞啗石隱煙蘿憑虛御風遠刀槊半山亭畔望天涯極頂峰頭窺海角無言童子解呈機參飽道人務絕學凝眸雙逕邁三清信步一乘離五濁倏聞埜鳥語關關側聽林禽鳴啄啄一法透時萬象空郵亭假館奚辭數


天地蘧廬我揖客覺來到處觸聲色聲色叢中不動爻丈夫自佩黃金骨春去夏來炎氣蒸秋深令肅縱蒼鷹獨唯雙徑人天應四時常住耀心燈燈燈續焰達人至坐臥經行長相似水月雲山總棄捐吾宗原不立文字


適從別峰來直往徑山去四面水潺湲一溪煙蒙霧策杖過短墻牽衣涉勁渡梵音出雲霄鐘響馳林暮雨微下箬笠風緊捎芒屨重重憶遠程踏踏警初步龍象肅參陳主賓敬回顧寄語周遊者急追向上路


嵯峨卓立勢沖霄夾岸頻瞻景色饒砥定全川思怙恃障回元海適逍遙楚王夢想偕槐國神女雲興混鹿樵今古標題知幾許誰能斡轉斗中杓


大術攀枝詎偶爾降真御世錫麟趾鵬摶九萬躍天衢椿蔭八千輝錦里香象祥稱二足尊玉龍慶藹五宗紀吾門數代隱岷江山海重光新直指


鎮定中流遠岸傾囂塵泡影鑑分明浮杯幾渡煙波穩把釣懸知識浪清佛國莊嚴輝晝錦　皇圖點綴躍春晴遙瞻滄海難量測界地宛同一葉輕


重逢遽別屬倉然劫燮始晤為法周遊情暗牽萬里關河唯弟適千年煙嗣賴兄傳班班麟趾家聲永濟濟衣冠裔續延更冀頤齡勤淨土巴園再燦火中蓮


輕紅重綠傍籬西叢簇依依似姊風過引香添滿袖月移捲幔入深閨遊蜂遶遶怯難近舞蝶翩翩畏莫稽若限嬌容空露泡才郎謾自憶梅悽


為酬夙願往寒暑詎辭勞沿路波濤靜連宵風雨騷漏篷如線注短棹似油熬徹夜無寧息魚龍混戰鏖


佛道深於海回瀾憶傑人五峰聳似舊雙徑闢來新志壯舒神臂心空轉法身卓哉超聖軌獨握祖經綸


夙受靈峰印檀波遞代芳遺榮蜀澤永沛露越恩長奕葉榮金帶仍雲錫玉瑋林泉恒祝頌山海慶無疆


恩榮世澤延樾蔭遍山川紫閣稱元鼎黃堂肅化權萬方供玉燭億戶應金仙埜外奚堪獻烹泉代綺筵


郵程幾萬里冒暑渡錢塘不知江水闊思惟心緒長普陀未達岸舍利已舒光晝夜乘風快鵬摶勢杳茫


拈花示的旨衍化在兒孫拔卻虛空楔掃除泡影痕重編今古法抱道乾坤喧尤冀新顏笑長光鷲嶺門


理公曾直指云是飛來峰猿洞白雲鎖雀巢紫霧封石蒼蹲似虎樹老曲猶龍靈隱仰屏障清流匝數重


一枝開放占魁先梅子丹成洵有年可是慈仁悲願重頻滋淑氣耀山川


濃濃淡淡隱巖龕重若凝雲輕若嵐分付巽郎勤蕩拂母令雀舌減餘甘


聲來耳處耳聞聲聲耳交參無二鳴古洞就中原不動返聞聞性海潮清


文明十兆應禎祥爭似淵潛聖澤鄉獲沐慈悲三昧水碧潭清冷鐵蓮香


鏗鏘協合韻瑯然展演蜂壇越梵天除卻見聞消息外了知空劫太音先


跌膝磐陀萬慮灰梵韻潮音聲隱回清飆乍拂金輪轉萬道赬光湧浪開


西竺運將磚數頃東洋又展沙千步良由給孤志念殷大士如來親囑付


蓮池九品若何階自在慈航任往回轉柁推蓬日罩午直登彼岸見如來


寶鼎遙陳碧漢中半浮滄海半懸空四山供列汪洋匯一線香和翠影融


雞足傳持遺至聖梅岑顯現護真龍千江一月無虛也應量鴻兮悲願濃


數椽巧搆傍山陰煮茗頻煨折腳鐺七碗興濃猶未罄清風習習淡煙橫


百千光徹百千應萬億靈通萬億熒一點就中何限際燈傳無盡耀山溟


水秀山明古禹杭應真遞代藹慈光本源授受無虛也寶鼎薪傳奕葉香


貝葉錦莊衣紫黃先朝敕賜護真藏龍亭石碣千年在箇裏深衷屬道旁


恢復楞嚴達市朝千山萬水詎辭勞真衷懿範垂今古萬道神光透碧霄


囑自靈峰應宰官布金布髮孰為難福田法海成永鎮緇素弘功卻暑寒


梵疊方書字一同緣因僻壤遍周通就中會得真言句玉屑無留在眼中


創自雲臺樾蔭香五台先生弟滿堂龍象事悠長主賓互換心無易留得芳名遞代揚


山林市水總皆居何事笠蓬有剩餘不奉九重安隱樂權依紫柏伴清虛


歡欣離垢發光陰焰慧難勝不動鄰善現遠行隨布列法雲普散遍叢林


沿流深遠異諸泉萍藻漪漪若鏡天躍鯉游龍隨混世優洋直達蓮池邊


宿鳥驚棹飛去漁人盪槳歸來岸邊桃紅柳綠殊勝三島蓬萊


誰將拳石子卓立緊關端淹形若象馬滯舟上下難


夜宿巫山寺綢繆話舊遊五峰欣秀發二桂喜芳稠


夙懷南海願在在獲圓通雲月垂鉤餌乾坤作邸篷


徜徉臨水滸瀟灑陟層樓俯視雙飛燕趨蹌若蚍蜉


隔岸羨遊仙映波影御鶴鱗鱗頃億家若箇揮先鐸


萬里無雲淨八方有水漣殿閣懸空出一柱獨擎天


湖光千頃碧波面一痕青遙盻雲聯水乘流渡短汀


翹企廬山高未知頭與面煙籠白鶴塢日罩青牛巘


乘風龍背適帶月虎丘遊夜卒招呼急疑驚石點頭


遇賢曾混世飲啖總無稽吞吐從中變赬蝦躍滿隄


紫紅開綻繁隊列似雞冠廝鬥因風鼓爭先勢未闌


亭和山影合天與水光連四望迥無際隱微出岫尖


芙蕖綻滿隄柳浪漾林西亭閣高低敞鶴鷗上下飛


金沙緩步回潮響吼如雷殘月挂書案餘霞襯石苔


優遊古洞行袖拂嶺頭春草砌岩龕密苔封石屋璘


萬姓肅皈依岩懸妙相威笻攜朝旭至笠帶晚煙歸


早起尋山去歸來夜已深流螢遶殿砌促織鬧階陰


林間一放情萬籟鼓篁鳴風摩天色淨雲拭月華清


泉聲枕上聞嗚咽鬧斜曛長短隨千派消溶未十分


湛湛滿湖月巍巍半法身全軀何不現等視一微塵


多方惠濟人湖畔設慈津行願胡深重至今只半身


四山雜碎玉兩岸滯行人我欲收餘瑣恐驚深臥鱗


堤自何年築柳垂萬古青同鄉曲未啟淑氣滿池亭


鼓棹御風微一輪正滿肥停橈頻四顧萬里沃清輝


重疊閣依漪青荷布滿池仁風輕一播俱係御題是處仰丕思


四望諸峰淨三潭一月清百般稱盛賞萬歲樂餘榮


紅白滿湖香魚遊適圉洋莊生真樂處孰共再論量


夾岸綠楊垂映波魚怯釣黃鸝忽囀枝唱出無生調


南北峙相對俯觀萬象空湖心亭畔月灼映梵王宮


曾經鍛煉久赬色出林稍更罩西陽焰始終不動爻


暮景看無罄歸鴉棲未定鐘聲出麓間響徹千山應


正氣千秋範綱常萬古箴至今枝南向廟墓鎮如琛


春花方滿谷秋黍已遍穜一目觀如幻萬緣視屬空


兀兀渾忘眠紅日射窗穿琴書供舊案鶯語話新篇


擬賦凌霜質確存傲雪心頂紅壯耋健枝碧顯齠


鶴髮蠶眉峻峙據座威儀形容節次肘頭動露玄機腳底談宣妙義拄杖直指撐天拂子英風蓋地多少俊叉衲僧從教腦門擊碎不擊碎徒虛棄而今公案紫溪圓奕葉聯芳增耀麗匪特祖武克繩卻乃遺謀燕翼咦不是冤家不是兒桂秀蘭馨薪傳億祀


昔賢解帶鎮護今上運寶莊嚴襄成殊勝佛國益光海印法筵山水布若棋局日月轉如彈丸樓閣籠雲匝地竹樹嵌石參天亭塔巍峨壯麗欄楯錯落蜿蜒宸翰仁風浩浩御題聖澤淵淵洋裡龍舟競渡就中僧侶宜潛可是迦文化跡適當慈氏舒權去來卓爾旋復因果於焉圓滿如何是圓滿功德聻咦點綴嚴華淨土境若行若坐任翛然福海壽山恒鞏固擎天砥柱億千年


住茲四十餘載生齒七十零三紛華了無少事濟眾卻有多般直紹單傳開人天之正眼重新梵苑廣檀信之福田麈尾輝揚獅象裘棒頭落點薪燈傳噫嘻哉只是之謂因該果海果徹因緣


隨緣欣快活任性適逍遙插草從心建持竿信手標千山拱伏圖畫錦萬派回環達海潮于中現出靈雲面箇裡掀翻投子橈鳳麟濟楚龍象英豪咦麈柄高揮意願足優曇開建智光昭


四海仰雍熙慈膏沛露滋仁山臻履吉壽域衍昌期兄弟榮華袞叟童獻紫芝適邀仙子屆野外益添杯


嘉禾叨樾蔭枳水益帡幪曩任靈峰記夙勤平麓功三生願有準萬姓福無窮權應現甘棠英榮黃閣風


嘉平喜嶽降樹噴適芳英萬壽輝紫極九重耀朝庚大椿疇可量蟠果獻為評山海壯華祝籌添奕世榮


荷擔箇事志非輕行解冥符捍法城信手弘功溥濟世紫溪柳蔭允芳榮


美石含璋越萃精圓通真諦果因成金剛妙應恒周遍普蔭群靈在處禎


道法原非分外求敬之如在玉瑩周箇中恒具金剛體萬德莊嚴碩蔭悠


四相皆空般若明菩提智果普芳英從教透徹本來面佩玉玲瓏蔭世榮


耄耋頤齡間世瑛頻將妙應演無生誦持永遠崇功課蔭覆雲仍覺果新


一念繩真念念周聞持信受任優遊超然直步長生上撒手逍遙玉樹稠


拂拂金風勢漸低西歸隻履遽相催瑤階切忌頻耽著回首閻浮度世師


法道垂秋憶傑人傑人繼逝慟予心薪傳燄湧爐配雪電影光騰火煉冰界外乾坤空泡沫壺中日月映幽林我來欲究西宗旨符兆九華容更新


金風凜冽起人思倏聽哀鴻聲遍知杖拂高捲安養界重來振理本伽黎


善行優隆蔭世長桂蘭馥蔚永芬芳蓮池勝友親和合撒手逍遙極樂邦


挈笠攜瓶已有年登堂入室洵當然株株嫩桂競時茁朵朵寒梅鬥雪鮮果熟馨香功濟濟因周秘密行綿綿祖庭擔荷宗傳永鐵脊持撐禎兆聯


不先不後慣當頭洵屬吾宗正敲讎養翼脩翎經幾載還拳報掌歷多秋心源密付乾坤闊性地穩持藏海周賓主唱酬迥卓犖金鎞碩展兆禎悠


一言為重勝千觔氣概天然迥出群入室曾親須進步陞堂演化正芳芬立功立德洪宗譜崇古崇英耀祖君獅象麟龍隨蹴踏寶華煥彩任敷芸


杯渡乘篅汛普航穿山涉海任施張直收曲取隨拈弄暗縱明擒信展揚二桂榮敷光祖室五峰秀發耀宗綱吾今親授匪虛也棠棣聯芳蔭永昌


幼歲曾將大器期殷殷拭望已多時門庭振起分權實道脈親承應扣基鬧市場間尋法友笙歌叢裡覓良知就中識得主中主豎拂拈槌任所之


予昔曾遇蕭侯寺山水人情悉信心紫霧晚凝北渡口玉溪曉映東山森寶鏡堂堂懸藻鑑金光朗朗耀冰林吾將付囑匪輕授法化宣時貫古今


明明杲日耀東頭照徹乾坤不記秋萬卉芬敷雲靄靄千葩馥郁水悠悠法化相承憑任運宗源繼起蔭優遊從今葉茂花爭豔方廣興隆紹續周


梵院堂堂懸玉印法門砥柱汛雄奇遙傳鷲嶺千枝遠直接曹源萬派枝紹續有由原有據昭彰無隱妙無私几雲雲几隨收放一顆圓明任意施


峨眉鼎搆已多年幾度逢渠洵有緣入室不須重勘驗酬恩那用展粗拳持竿持鋍垂方便立主立賓應化權法道洪宣憑碩燦一花五葉永芳傳


繩持厚重正可思法道弘彰擬稱時光耀人天輝祖室顯揚嫡脈立綱基永傳普化明宗緒繼起承先育嫩枝五葉一花頻燦爛芬敷碩發任榮施


單傳原不立言詮參訪曾經幾法筵雖未三登與九上雅從百煉及千研安心更擬銅頭露勵志遠須鐵硯穿節候乘時興變動弘彰雨化洵宜然


桐山嫩桂茁多年蒼翠而今茂更鮮雲覆蔭隆鋪界地雨滋澤澠注人天昂提從教如龍躍動變應知似虎旋代囑由吾親驗實揮揚六度顯冥權


寶藏玲瓏護法海玉潭淵湛育真龍本源授受匪虛也應量弘知祖道隆


吾師初創慶忠剎委任慈兄歷多年授受無虛宜猛發原源本據應當然寶花盈室天花燦玉葉滿堂一葉宣洪敷法化乘時也從教直旨利人天


執侍吾兄歷有年三呼三喚應當然臨行未獲分囊袋別後方知覓庫錢始終一念追師範出入多般意本源報恩弘化從予授果滿因周遍界傳


溪頭常樂信悠然道脈傳持是幾年遞代相乘源有據一光應滿百千圓


優曇灼燦臨江境馥郁馨香意可人繼啟承心輝祖室繽紛花雨潤宗親


應現王臣護佛臣靈山親囑洵當人而今碩發曇華燦桂馥蘭馨遞代蓁


昔日維摩談不二而今廣化悟原一一三二四任收除法法弘宣宣秘密


一見喜知音依依德愛勻承顏方數度別意重千鈞爵祿祈褒尚振宗仰鑑親臨行奚贈囑在在頌鴻仁


幻空空幻兩交馳幻證幻修電影揮幻去幻來空幻夢幻生幻滅幻原離龜毛繩繫虛空髻兔角拴沌眉鐵樹花開香噴噴冰河燄發火離離咦


浮屠設教 肇自西乾 法行震旦
化衍三千 五宗分派 浪起滹沱
雙徑承之 流遍支郡 氣鬱而蒸
旋起聚雲 廣注法雨 化為甘霖
爰有慶忠 開厥振宗 傳者維師
德重道隆 赤肩擔荷 幾四十載
兼攝方廣 弘開藏海 道行兩浙
聲達九重
聖藻光鋩 煥彩梵宮 法幢摧折
寶珠夜沉 巴臺月落 黯淡翠屏
不遷不變 惟黃金骨 高豎窣堵
鎮茲山麓

