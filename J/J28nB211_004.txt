嘉興大藏經（新文豐版）數位版, No. B211 季總徹禪師語錄


澗底風來肅情空物物幽不聞車馬鬧遠卻世塵憂葉落知秋老林疏露瀑流忘機鷗與鷺相狎若相投


門倩閒雲護清幽丈室臨埜猿探果熱巢鳥入林深撇卻浮名網超然樂道心空空四句外得意芥投鍼


靜看秋光好楓紅滿耳聲松濤聯鶴唳谷響荅蟬鳴遊客衣冠古憨僧風度清舉頭空際望楚澤有餘英


日出通身暖風來大地涼人心多障礙聖道獨揮揚白玉生成白黃金不煉黃古今無改變在在露真常


坐對西窗下碧峰蒼翠排白雲峰頂去清風竹塢迴山閣餘清夢溪松覆碧苔荒林無異味果熱鳥啣來


拶到忘人處人忘法亦空兩忘俱寂滅萬有絕羅籠正入真三昧如斯號大雄含靈雖異象定慧理玄同


亂石千峰裏危廬倚碧岑黃鶯鳴翠柳白鷺點芳林曲徑穿雲細荊扉落葉深幾番移住處山色亦沉吟


世路風塵老歸休咬菜羹儉勤貧亦足戒禍終輕學自不欺始智依無事清書紳及銘座黽勉盡餘生


幽鳥緡蠻處煙華映嶽容樹深偏見鹿寺遠不聞鐘竹勁分青靄泉飛挂碧峰無人知此況獨對萬年松


拭目疏林望風煙節候殊秋聲千葉墜遠影一巢孤不避秋霜鴈驚飛夜月鳥庭前來又去幾度遣榮枯


高隱平生志今來住此山幻塵都覷破浮世漫相關石乳隨時汲藤花任意攀乾坤空浩大誰識此中閒


林壑晴雲鎖亭亭幾樹梅汲泉吟詠去採藥帶香回葉上寒山偈雲中般若臺杖藜隨所至石几布蒼苔


古剎清虛境停機問老翁山高月漸小源遠脈微通虎嘯千峰肅龍吟萬壑雄丹青為佇望繪入畫圖中


古樹蟠奇石清谿遶碧苔飯餘山鳥靜雲破缽龍回壁老形如畫人間冷似灰三生如半日何處得愁來


紅葉都零落山泉覺有聲應知秋月朗不及夜燈明竹影埽階靜花閒映塢清松間拈埜句長嘯萬峰鳴


巖老山房瘦閒僧許暫棲雲深天墜地影淡日沉西勞我烏藤杖看人白壁題悠悠清興永說偈對潺谿


疏狂難入世甘老白雲巔實際原無地清虛賴有天棲心空劫外拭目古崖前蘭若傍谿結隨時了幻緣


藤華飛石徑流水遶東津久與世人隔時來埜鹿親縈縈深壑路杳杳大江濱嘯傲忘情處風和樹又春


苔砌谿邊路茆簷覆百花年來何甲子節至幾春華策杖臨高石傾缾步淺沙猿聲歸洞晚和月弄煙霞


窗碧映清輝開門納翠微離霞孤鶴迴繞石亂雲飛矮榻苔為席疏簾葉作衣斜陽西去遠倦鳥自知歸


獨向山居老松門露兩乂書經集貝葉挂錫落藤華種竹開青徑穿林摘紫茶相逢塵外客秋信寄誰家


瀑響決長河藤芽挂綠蘿推雲出岫杳埽徑落華多簷柳拖金線谿藤亂碧波晴明天氣暖凍解沒前坡


葉落滿山黃茫茫匝地霜搜林番澗柳穿隙入山房池凍梅花吐空清鴈字狂埜燒增烈燄風送晚煙香


秋至梧先老涼生鴈早歸蛩聲依戶切水潦出途稀明月舒光皎孤雲抱雨飛夜來風過樹紅葉滿荊扉


桂輪偏照埜嵐氣滿幽林愛見澂清景恒持虛白心苔平趺坐穩風勁入林深老衲來相問焚香一鼓琴


萍水應無定翻成萬里思黃花秋雨暮白雁楚江遲卓錫千山夢窮心浩劫詩偶然彈此曲何意使人知


塞雁多南度翩翩遠送君此時看別路何處共斜曛調拂關山月思浮海國雲尺書如不吝千里寄殷勤


紅樹霜橋別青蘿水寺期去來唯仗錫得失但稱詩細雨迷松徑孤煙結柳絲好隨梧葉信莫負落花時


國亂猶飛錫天邊何處留朝雲排小閣夕雨上孤洲白業皈常住青燈說浪遊孤帆欸乃裏旦暮定中流


煙水無停枻年來如自然林花邀副墨池草倩書玄有句非平仄無心任折旋吾今非孟浪作息信前緣


自分非高遁行蹤任卷舒無心棲虎市有志愜鶉居暑氣消衣袂秋聲散牧漁雌黃隨眾口端不掩瑕瑜


涼風方解制曉客萬峰行傳食蓴絲滑秋衣薜荔輕雲扶肩錫短月襯掌珠明江北江南事烽煙滿百城


瞿曇昔日弄華枝金色顰眉事不疑七處徵心饒片舌八還辨見負雙眉貧兒除糞勞如此長者施珍苦若斯教外不須重註腳一肩擔荷更繇誰


柳藏鸚鵡夕陽斜幽谷晴春實可誇林下風生閒虎豹澗邊水溢浴龍蛇敝廬草座雲為盍枯木蘿龕菌作華為喜者些窮快活兩肩破衲伴煙霞


幾度臨磯下釣絲潭寒月皎罷施為坐箇蒲團忘歲月瞠雙冷眼學呆癡有林是處藏狐兔無窟何方隱豹羆利劍尋常當面擲那堪時刻不持危


識得家珍不外求依然曲水遶山樓劈開臨濟三玄語看破天龍一指頭幾度清風嘶木馬半窗明月吼泥牛自從笑罷歸來後高枕松陰聽瀑流


坐來石上卻清幽月皎長空雲已收人在夢中誰識夢蟬隨秋喚不知秋心灰豈羨蓮華國念淨何妨翡翠樓信道自身元是佛人間何事覓封侯


威音那畔箇真傳顯露分明何用言要辨泥中原有刺須知法外本無門欲同赤腳波斯相休作癡毛捕影猿末後一機如舉似石人笑倒在谿源


勞生汩汩事如何何不脩真出愛河識得浮漚滅北海莫將幻夢戀南柯百年富貴金非少一旦無常土亦多煙雨臺高波浪滾塵中歲月易蹉跎


耐盡松筠意未闌好將銀燭夜深看但教月畔疏星列擬聽風前落葉刪山壑樹搖如夢斷田園果熟已秋殘銀橋指度今宵漢錯怪雲深杓柄寒


策杖遙登最上山真風須向翠巖攀世間濁質難相許雲外清游信自閒怪石欲飛形躍躍驚流直下響潺潺行來不覺幽玄處蹋碎煙霞信步還


萬疊蒼黃鎖翠嵬山峰寂歷絕塵埃半谿影出清泉竹幾敶香飄碧澗梅暮雨濕侵藤下路斜陽光襯洞中苔從來不學長生術到此還思一溯洄


彌陀祇在翠微間覿體西方絕往還自是獨尊無兩相擬思皈奉隔重關巍巍坐斷千巖石歷歷張開萬木顏更有拈來親切句華香鳥語絕追攀


不識何人作此舟寥寥占斷楚江秋棹停水月巉巖伴帆卷林風石浪浮招得片雲橫谷口偶通一線過峰頭洞庭浩淼多生計透出煙波好順流


亂峰幽澗境非常鳥道縈迴入梵堂奇石懸崖疑虎墮蒼藤倚樹若龍狂洞中有路通天竺谷外無塢隱道場優缽華開何處地幾番風過寶林香


蹋破浮雲望彼蒼松濤深處石為梁千山月色侵人夢一樹梅花透塢香幽谷豈妨春信早懶雲寧解客情忙我從鳥道行將遍黃葉鳴爐欲沸湯


派派清流瀉翠橫九仙臺上掃花迎塵囂以謝年年遠花果時生日日春洞裏漁樵新別調蓬萊勝負舊棋聲請君更種桃千樹白鶴飛來兩翮輕


踏翻階級直凌空囊缽全拋徹骨窮曾在靈山親授記故留衡嶽醒童蒙誰云更有通霄路唯信原無別樣功任是老盧將不去春風千載付山翁


引出峰頭噴未休太陽何處不隨流穿林渡海離塵網傲雪經霜得自由勢湧沖開千嶂碧津流吞卻一輪秋斗牛不動真常處宇宙無雙第一幽


巍巍壁立示全身虎嘯龍吟果是真鼻孔撩天獨我望舌頭拖地幾人親金幢高據當軒令玉樹重敷劫外春七十餘峰俱坐斷寥寥千古卻如新


芒鞋拄杖腳頭寬信步行來路不艱明敝高懸連褟淨清光返照逼窗塞兩廊素壁真堪畫一帶青山色可餐春去已知花柳瘦大家列坐是團欒


獨宿孤峰值早春清高那許世相鄰情知格外忘人我直透玄關始得純奪境奪人全體用立賓立主獨精神別峰頭上遙相會誰道今人非昔人


已知四十九年事世路何如道路幽山色照開秦苑日水聲流出漢宮秋青雲瞥向塵中度白髮何須海外遊一念回光無量壽謾勞海屋又添籌


極目平沉大地通孤燈照映草堂中梅花一樹誰知白玉壁千峰我幸逢禪室飄來風說法香臺飛去鳥談空年年好景原無別眼界于今更不同


勞勞車馬走風塵幸是當年埋炤身壁立不行屠狗客懸巖豈坐釣魚人溪山瀟散心加靜雲月開明意自真萬事如棋何足問道緣心境幾番新


道路崎嶇過便休閒觀世事水東流目窮天際空今古足躡雲端任去留泉石主人常並坐松花道者每同遊有時得句憑虛嘯勝與漁樵共唱酬


空谷寥寥獨掩扉為探心地卻忘機病身一任同松老瘦骨何妨與鶴肥識破浮生真夢幻好憑祖道逗光輝縛茆已遂煙霞志臥看閒雲自在飛


林間長日意閒閒問疾無人日往還有法利生猶未了無心合道本非艱不因疏漏幽藏壑寧為清閒老臥山魔佛兩頭俱坐斷晴谿贏得步潺湲


一見吾師相貌奇丹青未舉意先疑眉間霜劍光時透手內烏藤痛處追鼻孔未垂全道影髮毛纔露識真儀當軒突出誠難辨那許時人問是誰


亂雲堆裏事幽玄一塔千峰不記年像貌寧隨山色變語音豈借水聲宣松陰斷處光還潔花影重交體更鮮潭北湘南人不會玲瓏插出自摩天


短髮蓬鬆披雪裘長年寂寞臥林丘松華漫煮青精飯霜葉寒燒黃蘗秋潦倒世情如蝶夢仳儷時事付春流砌蛩未識閒情思早向簷前訴冷愁


深秋獨泛汨羅灣夾岸芙蓉醉玉顏綠葉紅英憐我老清風碧潦羨君閒沉湘舊恨應難洗弔古新篇豈易刪落落緬懷書不盡何當乘興叩玄關


離山莫厭不相逢意足猶如萬里同一字懶題人相外半行猶寄汝心中眼前樓閣堆新粉鏡裏蓬茅理舊宮撥盡爐頭煨芋火寶華無數墮虛空


日暮湖天浩氣殷浪花堆裏鴈聲喧千峰遙落雲帆迥一塔孤危天籟閒幾處踏歌松影內數聲簫管木聲間持杯漫對西來爽倚遍斜陽獨破顏


孤光迥迥塔連巔幾陣風聲鳥語邊三瓣香拈蒸宇宙一杯茗獻薄雲煙斂衣就坐尊前哲叉手揚眉望後賢猶問箇中消息處橫山展竹淨明天


解脫場中共一家如君立志已堪誇心田薙去無明草覺樹開來智慧華坐斷洞中猿鳥道任從方外水雲賒何時得遂幽巖隱拍手谿頭笑落霞


世間同隊幾同脩獨羨君能得自繇截斷情關如水冷了知苦海若雲浮襟懷灑落塵緣累骨格英奇佛祖伴勘破箇中男女相乾坤何處不風流


何必山邊與水邊閨中須信有神僊種桃閬苑三千歲茹蘗人間七十年別室幽蘭香發遠中庭丹桂蕊方妍白雲解得青山意萬里飛來擁壽筵


甲子籌添又一回舌翻墳典得心裁一航煙水拂衣去五柳風塵解帶來高閣秋深生爽籟華堂木落見瓊臺縫紗帳外群賢列寧肯輸他漢世才


玉宇金風拂壽筵碧瞳青鬢已蘧年五華璀璨承綸寵三要通明見性圓自是松筠超物表一憑蘭桂秀庭前長春何用求方外箇裏舒眸繼祖田


山河世系還千戶江漢乾坤著此身抗節獨高洗耳客尋幽多伴避秦人蒼松白石披襟地彩袖青雲滿目春甲子不須論歲月煙霞詩酒興俱新


坐斷三吳百億川神鋒凜凜耀當天期同海宇恒沙數獨露靈山面目全滿袖清風施好手半鉤明月接高禪慶君能得無生樂腦後圓明徹大千


旌旆翩翻彩仗鮮雲梯獨步陟層巔萬松深處丹霞寺千漲浮來馬祖田遙接文星鐘韻杳半登靈嶽梵音圓瀟湘滾滾皆桃李未識誰將衣缽傳


不貪幽寂不辭艱埜外茆堂可省顏求法人來浮古渡放生魚過落前灣鷗眠白水閒當牖草引清風靜掩關萬疊雲山皆拱坐鐘聲催處鴈聲還


且喜高棲近水邊眉開別是一壺天帆從門外分南北雲起村中遞後先喋喋漁歌醒午夢喃喃鳥語韻幽玄箇中儘有真機現到此何須更問禪


昨日無端聚此堂塵揚宦海費商量千山躡屩尋知己隻履提持得大方暫作禾中雲水客還瞻吳會斗牛光雕龍繡鳳推君勝愧我空空一笑長


義能一貫理無偏率性真堪繼大賢道德祗今型後進行藏早已合先天學從乾健傳心要識比隨宜受命全此日禾中添勝事春風滿坐又三千


已遠名場辨業因須思隙影電光頻謾矜絕代紅顏好最易臨頭白髮新一念不生全內寶六根鎔淨露家珍果能識得安身法養就神駒出俗塵


稔識浮名似幻如遠離人境結精廬庭前修竹堪藏月簷下環谿任走魚明眼早知三要旨忘心頓貫五車書莫將世事空牢係漢闕秦宮盡古墟


借得三間近水傍入門無伴不荒涼雲封瓦灶苔封壁月滿蘿龕霜滿床常憶古人穿紙襖須知活計在空囊相看別有安閒事贈汝新篇話正長


幾年吳下識名流若箇如君肯遠遊帶水拖泥心自淨逢場作戲事無憂一天雨雪詩腸潤萬里關山智眼收龐老覺華吹更發玅香今日滿山樓


聖制相將期又終何妨飛錫去凌空濯盂就澗囊懸樹舞棹橫波帆滿風撩起便行無彼此得緣方住任東西一番法器難忘卻明月天涯處處同


欲買扁舟過虎丘得相知處暫淹留芒鞋襯艸香生足竹杖敲梅雪滿頭峰嶂平分吳越勢江河幾送古今流何時再棹南湖月煙雨樓前共唱酬


窮途白眼水雲空一帶長江挂短篷不傍西東尋住處祗緣左右識春風打開昔日瀏陽艸拗折當年石鞏弓聽遍五湖鄉曲子沒絃誰解奏商宮


久識西泠景自奇水光山色兩相宜蹊間關去新桃幹隄上重添舊柳枝金管玉簫歌舞地風帆月榭雨雲陂與君一線通消息奪得高標衹恁時


樂城高築願弘深塵剎無煩較尺尋雨洗風揩難似石龍獰虎伏久薰心橫身萬里空為廈撒手千巖道是林功德不從人處得衹園謾自布黃金


樓閣軒西菊吐黃清暉滿座興偏長栴檀金鼎分幽靄經唄雲壇賦雅章南極圖開榮晚節北堂芝馥獻瓊漿廷前桂子鹿鳴瑞檻外蘭孫鶴和祥散步平林觀野趣迴瞻山石繞流芳煙霞道者無私祝聊借鴛湖拱壽觴


金莖僊掌接瓊漿未必如君蔬水香不獨承家稱俊傑更於明性識禎祥山河大地無窮色日月千秋不異光多正如春酒滿三珠樹裏鶴群翔


參遍諸方老凍膿艸菴歸隱自藏鋒聲聲唬鳥青山裏處處荒園埜菊叢澗水澂渟留夜月竹林瀟灑伴高峰臨岐為問安心事一把茆多住祝融


掀翻大地道情深滿目青山不費尋樓閣已堪舒隻眼優曇若箇話同心遠觀西北象王窟近睹東南師子林昨夜海門消息至一輪突出到於今


識得當人舊主翁仲尼鼻孔本來同埽除文字閒枝葉悟徹良知脫有空予欲無言俱漏泄吾無隱爾露真風直須嚼出其中味道學從教一貫通


一望川原世路紆周旋維谷轉癡愚風腥廣陌狐成隊日薄寒巖虎負嵎落落自難吾道合滔滔孰識有情殊蒼天哭在憑誰和竿木隨身崎與嶇


又見東風度藥闌可盤桓處且盤桓金爐火在香初遠石磬敲來聲未殘蹋遍吳山何地好漫思楚水對春寒老梅不減先年韻把茗吮豪試詠看


曳杖捫蘿路入微竹松深處扣柴扉鳥喧總屬林泉興猿嘯非關人世機曾共龍山分片髓敢同虎穴運全威但嗟相看年來老雲水重重悵幾違


眼中金屑謾勞評水近高樓適埜情室擬維摩空未得學期龐老悟無生迴環竹樹詩增韻遠映谿山畫有聲識得箇中消息子宰官居士亦閒名


會爾初年五十餘算來甲子近何如光陰有限頻頻惜妄想無邊漸漸除淨土覺華禪水灌識田愛艸慧刀鋤百千萬劫都空過莫使今生又涉虛


松花落盡古城邊楖栗橫擔各一天每望雁群思故里何當鹿苑別高賢春波處處珠沉月曉樹枝枝翠拂煙一藏全提曾有約南來正脈賴流傳


歷盡煙波意坦然掉歌聲裏過前川半瓢不滿千家飯一葉常撐沒底船回首斷雲橫埜岸迎眸幽鳥炙晴天真風掃地君須挽高策還期振楚巔


半鉤明月敞晴皋金錫雲從興復豪杯泛千江分祖道詩成群玉和離騷懷親幾賦還鄉曲赤體誠如透網鰲歸計不知何日就萬年松下聽秋濤


圖南萬里意悠然展翅摩霄六息天句外機權標月指夢中鄉緒續爐煙抱琴惟憶知音叟挂缽猶慚負米賢撩倒靈山多話墮期君收拾上雲巔


古柏森森立翠煙玲瓏深鎖碧岩巔自憐急楫揚波遠誰信乘潮帶月圓何日共觀磨鏡石他年應聽指南禪風前一段真消息借作新聲倩羽傳


野鶴閒雲帶晚過雙珠貫日媚江波晤時笑口千金重別後愁眉一息多松下逢迎青玉案風前頻寄紫芝歌午盂糲飯堪分供歲暮還鄉意若何


曾於靈山得句真人天百萬少同倫狂歌社裡人皆醉活火鐺邊事幾親秋水千江惟我泛梅花一賦許誰陳舌頭拖地成孤負活計無如偶石筠


探盡炎涼又住山不留朕跡落人間世無俠士空呈劍林有柴扉且閉關花鳥不消逋客淚月梁仍照舊時顏誰為宇宙無羇者把手相將薜荔還


還鄉曲唱碧山頭槐葉蘆花煙雨秋易水寒風千古恨蠡江落日萬年愁林間有杖堪伏虎江面無心自狎鷗潦倒煙瀾生意遠錦鱗橈下看風流


收綸罷釣老頭陀歸踞融峰不較多種石且圖抽紫筍培松寧羨引青蘿檻前山色應如舊谷口人情任易他但得此身還故隱草堂風月自婆娑


夷則風高雁字斜滄洲幾度漢年華南湖羨有穿雲枻北海殊無貫月槎老去懶撾塗毒鼓秋來怕聽塞垣笳違時最恨岩前菊人未云歸先放花


望衡何處隔清暉開眼寧知闔眼非遍地草蟲和露泣驚秋旅雁傍霞飛一天疏雨千山暗數壑閒雲萬慮微不是同條難作伴隨身竿木蹈寒歸


斷腸秋草滿天涯飄渺孤雲何處家南國開殘秦地菊西風落盡漢宮花活埋幸有青山在老病頻添白髮賒湘嶺豈無龍虎穴成群何必混狐蝦


天涯踏遍又寒侵若箇能同返舊林山盡水窮欣有策鳥啼花放了無心屠龍劍客狂中舞賦鵬書生醉裏吟堪笑閒忙俱少實乾坤何地覓知音


落木蕭蕭動客塵侵藤二鼠不饒人貪他蜜味將心魅贏得流離似我貧沉醉九醞常處夜循環六趣幾生身老僧雲散枮岩日幾度呼君早出倫


瓢囊雲水問瞿曇吸盡滄溟學放憨堪羨紙衣溫似纊頻思棠梨美于柑瀾翻智度悲龍樹血染離騷賦楚南骨白千山候萬戶何如破衲擁蘿龕


存心養性本非同見性明心義孰融所幸少年能有志直須慧劍截長空五車書外明三要一喝聲中證六通休得逢場尋傀儡到頭當認主人公


南華風景恣敖游海月山雲眼底酬兩岸蓼花乘醉壑一湖澄練滿煙樓好看星斗呈金果喝起虹霓駕玉洲昨夜廣寒宮未閉普明重掛一枝秋


爭羨門客駟馬車文章澤在看傳家學通百氏推才藪法識三乘見慧花福德夙生咸有自勳名他日並堪誇期君外護母忘卻現宰官身願不賒


話頭疑處須猛烈打破虛空要見血不向此回下毒手千生萬劫應難徹


話頭疑處見空王疑到忘機露寂光自是面門常出現無形無影貌堂堂


話頭疑處俗情除貴在承當無欠餘栗棘金圈吞吐盡堂堂獨露豈非渠


話頭提起絕狐疑殺活縱橫顯大機手把金剛王寶劍魔來佛往一齊揮


話頭疑處咬枯根咬斷枯根見不存滋味淡然須吐卻始知遍界獨稱尊


話頭疑處透生死一透直入無彼此看破秤錘原是鐵塵塵剎剎絕終始


念佛須教審是誰分明覿體露全機但得淨念常相繼九品蓮邦處處歸


念佛聲中須自薦回光看破娘生面等閒一句都忘卻心佛不離這一念


念佛迢迢拽轉來五葉蓮華當處開枝枝葉葉俱剪盡心佛眾生一處理


念佛一聲即到家何須特地起多嗟西方大道如弦直擬涉思惟路轉差


念佛心中絕點塵莫將迷悟辨疏親自性彌陀渾不覺只是花前月下人


心心念佛自純清珠山寶樹茂榮榮苦海愛河無住處于無住處見平生


冰霜節與鐵心堅太古音傳風雨前但使深根植地老寧憂直幹不扶天


踏破蒼苔訪舊蹤新花嫩柳映溪容山光四顧寒煙暮挂錫何妨聽曉鐘


斫額萱堂秋信來籬邊黃菊帶霜開為憐消息無人寄一日峰前望幾回


凜凜寒祠古木悲白衣猶記作詩時祠前亦有商山路不學商山歌紫芝


道者卻邪求證心真心切勿遠追尋了知自性原無礙雞犬全彰劫外音


金菊籬邊濯露鮮蓼華江上月娟娟夜來夢度瀟湘雨誰謂迢迢隔水煙


一聲毒塗鼓驚聞何處人逢不識君謾說於今成獨往五湖煙水儘殷勤


堪嗟大夢似霜華邂逅雲萍即是家認得家時原不住一瓢一杖是生涯


南湖煙雨漾高樓一色長天目共游好識曼殊最後句慧刀拈起截奔流


大虛閃電不留停憎愛何須逐隊行識取娘生真面目肯教埋沒過平生


學道原為究此心非圖名字挂叢林話頭參到忘心處不向他家壁上吟


鴻鈞轉處露陽春好聽鶯啼綠柳陰驚起渠儂無背面一輪依舊落西林


滾滾紅塵隊裏人莫將情念強疏親試看雪殞新晴後萬樹依然舊日春


璨若驪珠不假揮尋常日用露全機桃華浪裏春雷蟄撥轉機輪遍界輝


痛棒三遭血濺飛新春不附舊時機電光石火能舒眼撒手懸巖獅子威


萬里青霄絕點塵一輪明月耀乾坤茫茫宇宙人無數幾箇如君開頂門


不知最切知有成顛空印海水海印空天無欠無剩無中無邊機分銖兩位合正偏痛棒三頓肋下三拳父慈子孝本自天然如水投器器圓水圓


人謂公年老余謂公學小遇事如不知於己無煩惱一榻自翛然三心何處討悠悠棲物外兀兀超塵表大智自若愚大拙成真巧萬象本蕭蕭一靈常皎皎叉手告松筠誰為世間寶


一片秋空淨南山艸木深暮雲千嶂色何處不關心


明月橫空影清風杳拂塵堅貞原有節虛白本無心


大千劫火洞然此箇原來不壞誰知滿目青山盡是法身三昧


指上豈能見月鏡中何用尋頭不道即心即佛便去騎牛覓牛


假和地水火風未免生老病死寶藏人人現成何必遺金孫子


幻影任歸露電寂心俱付寒灰直須休去歇去那管魔來佛來


羨爾文章滿世卻從湘水沉之西江一口吸盡處處生涯大奇


句句聖賢風雅言言佛祖婆心更有一顛白雪散作陽和滿林


者箇宗匠忒殺無狀獨踞南嶽峰頂冷地吞煙吐瘴龜毛拂子拈起驚人突出眼睛佛魔膽喪纔涉擬議劈頭來動轉施為難測量多少平人受你活埋被我覷破藏身隱相咄休隱相無虛妄讎恨難消描來供養


者老漢黃面皮不開口說菩提贏得一雙眼輸卻兩莖眉澗狹水流急山高月上遲祗要鯨鯢神變化滔天惡浪滿龍池


兩鬢蓬鬆高騎白牯博徹斯文貫通今古滅卻臨濟正法眼蹋殺玄沙一隻虎


者漢生來孟浪動輒拈條白棒浸殺龍池水裏突出佛祖頭上禪流不用疑猜便是古鑑和尚


無中卻生有向外揚家醜不喫趙州茶寧呷曹山酒能令一喝下須彌山倒走問著生緣處白棒當頭摟


不是僧兮不是尼六門面面銕牛機當軒突出無回互午夜堂前月正輝


者箇夫人知不知一身隨處露雙眉欲知叉手藏鋒句盡在憑闌不語時


峨冠博帶大坐當軒雷聲淵默邦家之瞻雖然現出宰官像長老之名四海傳


一華五葉兮天下芬芳分宗裂派兮海內汪洋金丹點銕兮信篤者化寶劍揮空兮命盡者亡棒喝交馳兮直釣獰龍針線綿密兮生陷大蟲惡水未潑兮俊鶻凌空鞭影擬動兮良馬追風今不夢見兮古人大全深可痛悼兮法幢傾顛心燈寢耀兮誰續燄燄祖脈壅塞兮誰決涓涓獅子窟中兮狐兔紛擾栴檀林內兮荊棘連綿受栴檀之薰炙兮吐伊蘭之臭氣披獅子之皮鞹兮噴野干之沫涎哀後生之蔑聞兮真詮教外悲軌持於疏鈔兮繩索重添醉佩衣珠兮甘馳貧里幼失恃怙兮傭作市廛流音律而忘返兮益進益狂捨定慧而投迷兮自漫自妨輕生死之不究兮殊為至愚昧心光之未明兮誠然可傷不久華屋兮盡作魔宮易見寶坊兮翻為利場世道衰微兮滔滔末法孰為大力兮再挈單傳不忘靈嶽之付囑兮愍孤露而護覆丕振少室之弘猷兮瀹狂瀾而溯源可令大法兮卷已復舒抑使心印兮彼彼共懸


儱侗一橛無枝無葉硬骨稜層七凹八凸其心雖空針拶不通凌霜傲雪不變其容生荊棘林長頑石壁無陰陽地卓卓安立用時活潑能縱能奪全生即殺全殺即活指西劃東勢若飛龍挑回明月撥轉虛空往往來來全憑渠力把住時聖凡乞命放行時瓦礫生色通身作用自天然倒弄橫拈許誰測


欲渡生死海須乘般若舟一念回機處諸妄即時休妄盡心如如輪迴始斷流般若因師悟刳心未足酬生佛本來齊迷悟兩分岐達法心開悟拒師原自迷一團世俗心豪無欽信倪祗責他長短不知己是非茫茫隨業識涉獵閒文字自心障自心非業成業地共師住千年不知佛法意誠哉知道難知己尤不易一中邪師毒萬劫縈桎梏擇師第一功參隨自勉勗形儀似端嚴浮情實諂曲扭捏投人意碔砆豈是玉本色人難得宛有凌霄勢面不阿附人心不藏異計不辨塵勞境寧知聖義諦任性逐情塵千生驢橛繫自誇心機巧能令萬事曉寧知障染心不是超凡表作善無豐約隨心成大小住相輪迴生離塵生死了萬行得其宗菩提在掌中關捩無多子久長人可通清淨理不入濁惡心爭空業浪滔滔滾真機耿耿蒙身世暗推遷命根日剝削一旦無常至然後抱佛腳閻老實無情緊要隄防著莫謂死尚遠將此付高閣急處放些緩強處放些弱日用苟相應生死能自若了身心如幻即是大圓覺為報修行人是義應當學

