嘉興大藏經（新文豐版）數位版, No. B458 正覺潤光澤禪師澡雪集


小春霰拂松千樹語澀鶯聲聲數數寒巖凍谷忽生輝墨瀋淋漓蘇涸鮒支離未及一百年山林城市悲岐路惠我來年一晤之卜期九十春光暮明朝今日卻成新今日明朝又是故故故新新盡白頭逝者如斯寐不寤人世堪憐聚晤希辟之電火與漚露睦州擔板老婆禪親見海田曾幾度頻搔短髮卻憐人笑破衰顏偶寄句誰家瓶盂種芝蘭儂自林泉侶豕鶩贅哉五可孝標哥一諾千金誰季布老年詩興學新腔生熟青黃污白素滑稽春秋貨殖篇莊子只堪郭象註五湖水闊憶池魚三窟草深矜狡兔富春灘上嚴子陵千載風高褫知遇詎云貧賤亦驕人世外浮雲何所慕古今成敗車馬塵飛作遊人眼中霧出處兄弟各存亡涕泣無從成笑具風流猶念赤城霞公案漫翻白馬渡鏡花水月事有無郵亭往來渾客寓自來倔強慣窮途薄劣敢道儒冠誤百歲無多義則長知音曾把黃金鑄乳花雪似滴春香寄我髫年老師傅挑開笑臉待阮劉漁郎谷口橫舟住赫連雙塔一品題荊棘銅駝元昊墓豈不道蜀道難於上青天疲馬先之勝學步


足狂突發登高興笻涉危巖攀石磴劈破虛空囊白雲分來一片與君贈白雲嚼碎漫吟哦中有章臺十二歌行行寫出相思句萬語千言不是多多君冷潔清於雪渴仰中懷徒哽咽諾重驪龍頷下珠啼輕杜宇口中血口中血濺有誰憐捶胸頓足哭蒼天含元殿在長安內文君誤上子陵船子陵水面平如鏡唧唧文君嗟薄命忘卻夜來琴裏心教奴若個工懽敬懽敬徒工都是錯曠野相逢且廣漠咄咄驢年孟八郎雞鵝隊裏覓鵬鶚一飛九萬秋風遲擘海吞龍未是奇怪他燕雀處堂裏大火聚時總不知知不知兮不可說北邙英傑眠金穴躑躅一任牧樵來誰向黃泉吊明哲金鑄子期事已殘孟門蜀道未為難人情反覆為雲雨白首相知劍氣寒金剛寶劍吹毛利擊碎虛空特小試我王庫中無此刀如蟲食木偶成字忉忉怛怛作麼生平到無緣自絕鳴鬼語聽殘恬不怪人情見慣渾無驚中流砥柱我無力子曰人之生也直請自思惟當內惺眼睜睜的不相識兄弟父子亦皆然曾誦鬩墻三百篇天性同條常各爨兒孫賣盡四郊田翟公從未事輕傲朱履紛紛情深到倏忽門前見雀羅死生貴賤一相告帶礪山河閃電光見聞事不屬荒唐有言寺係汾陽宅故國園林樹樹霜功名銅柱麒麟閣風雨瀟瀟空落寞有欲與之談真詮九原可惜人難作季倫當日忒招搖金谷繁花絕代標更羨一端豪俠甚珍珠六斛買阿嬌千秋誰得復誰失人世百年且未必莫學五陵輕薄兒能有長繩繫白日暫愈於今見小康病時方揀二陳湯後來再犯且姑置不信奄奄又健忘忘卻去來這一著無繩自縛紅絨索萬劫千生只此迴隋珠輕易彈黃雀黃雀高飛珠亦無沉河落海苦支吾一言倘得我君寤知罪從他作者乎者乎還我白雲來此物清寒絕巘隈磨盡古今渾不住癡人擬作籠中栽君不見貴妃的馬嵬山韓信恁麼未央間晨星暮日與春雪


赫寶塔上光纔曙悅服雲奔士女庶賀蘭山色沐風流詎道振衣賦歸去朔風趁冷雪初狂有客閒歌岐路羊潭北湘南在比屋寒巖不憚走斜陽斜陽踏破黃金隩靄頹嵐凋峰正禿彈指長安春到來終南一樣饒嫩綠溪岫雖殊雲月同歲寒松老耐霜風江河日下水流去成家何事建別峰別峰奇特慣閒事抹殺蒼公無畫字擒虎甚易行路難我憶古人善游戲不是輕顛楊柳花隨風飄泊野情奢山光弗用多錢買好擇佳鄰陶姓家雖云懊惱猶多興惜我賀蘭還抱病乳花雪似洩春芬一曲巴歌希笑政函開自是笑詼詼唐突糢糊何事哉破沙盆子少有力願效馳驅歸去來歸去來歸去來放下老胡那隻鞋


月映元宵舊臘雪一片清光真皎潔新春剛剛十日來正值將軍初度節將軍世家起三楚禪參姑熟瞌睡虎君子千里道同風邂逅神交足千古千古風流在一時玉蘊荊山價大奇庭前柏樹參天碧分惠三門豎兩枝枝掛慧燈光照遠點出蒼龍一對眼昏衢長夜旦如如百世千秋非淺顯若個足矣壽君家日前曾開火樹花珊瑚枝枝撐著月赤龍騎電戲煙霞煙霞便宜林泉客渾忘離亂年和月溪山雖別雲月同世間廣博休嫌窄黧奴白牯卻知有八稜磨盤雲裡走把將寶劍揮虛空切忌傷鋒與犯手流水高山行路難冤家一會六月寒半句了了超百億好參父母未生前邇來寒峭燒榾柮訛言蝟集謠熒惑樹稼霜凝大有年事非怪異胡咄咄甲子千千億小年剎那海水變桑田世態人情如見慣何妨游戲老婆禪禪道可笑亦可涕接響承虛都學句如印印水水成漪黃面何曾說一字字字葛藤何事焉逢人捨我一文錢單刀直入空王殿攜手重歌壽量篇


聊遮風雨竹籬墻雲外橋斜橫石梁芍藥花紅開易落幽蘭色老久猶香興來有句書殘壁客去無情折嫩楊一種老僧忙不徹採來荷葉補衣裳


苔花雨細色多班為愛清芬就石刪轉度西峰雲簇簇歸尋東嶺月彎彎佳遊獨唱文殊頂勝蹟兩存牛首山足供幽人傭僻致鹿豕機化碧溪間


如簧鳥語弄疏簷寂寂聲消逾靜恬閑把竹和蟻子醬慵將盤擇水晶鹽鋤雲石逕常披雨愛月柴扉不掛簾散步幾迴將懶發呼童柏子向爐添


一雨紫芝破石生攜籃扶杖拂煙行奇花色媚如含笑好鳥聲嬌似遠迎卻識山中無俗客不知世上有閒名希夷怪抵經年睡為道先生不近情


煙淡峰孤分外嶸明朝猶未卜陰晴林凋古木寒鴉集石響空山老鹿行變易滄桑隨物態高低冷暖任人情老僧功課隨時足寂寂紅塵遠市城


夢對痴人說一場羊亡岐路忒奔忙世家百代名王謝帝統千秋誦漢唐金谷寒煙迷伊闕阿房荒草刈咸陽傷今悼古今還古覺後方知夜夢良


炊作煙霞煮藿藜菜根嚼斷抑何為每經按劍訝多異弗貴連城棄小玭攜我涼風歸北陸任他彩鳳出西岐無情鹿過草菴後啣去雲中五色芝


陰雨重重見曉晴誰將姓字著閒名雞聲空杳仙人宅麥秀風搖帝子城碎石連雲將柏煮龍牙和月取泉烹歸來婚嫁無家累千古知時說向平


溪煙清冷絕纖塵茅屋連松結勝因路僻猶多採藥客雲深也有弄風人波濤返覆人情險變易滄桑世故新收拾山光歸缽底道人出處總無垠


莫教萬壑眼迷麻富貴何曾更學奢打碎水晶炊白玉砌殘丹石踐紅霞就中重結摩羅果劫外新開優缽花坐斷雲根猶未妙不知誰是主人家


甲子千千億小年甚麼桃熟歲三千秋從此日胡涼矣巧到今宵曷乞焉詣造劫前終有漏法空合下總無緣病予五十三年客一起聊歌壽量篇


好將赤日繫長繩風雨初晴感廢興喝下渾忘驕貴客坐中弗計妒賢僧石林選勝應難際野寺尋涼豈易登千古一時有話在塵氛拂袖且誰能


秋來幾日見新涼俚句慚惶報大方驢背鞍頭飛蛺蝶羊羔盞內臥螳螂門前朱履情深淺世外白頭念短長欲把禪宗闡一字恐依義路笑僧狂


入雲攀磴踏山巔茅屋斜連怪石邊古灶香炊千歲柏瀑流吼落一溪天等閒漫道隨緣好底事堪參枯木禪惜墨如金方鄭重浪將俚句逐波漣


行雲不住怪他忙麝弗因風亦自香梁上無蛇疑影病鏡中有客怖頭狂人知雲月溪山別誰道薰風殿閣涼大意現成如薦得至今剎說舌元長


俯仰古今笑捧腹奴兒諸子百家僕花光燦爛慵開門春色濃淡猶閉目一樹櫻桃抹瘦紅幾溪荷葉妝肥綠孤峰頂上唾纔噴錯落璣珠擬萬斛


長安市上問神洲踏破草鞋事浪遊不是仲宣憐去國何方宋玉迥多愁埋牛日午猶擔雪救火山尖尚覓流怪道魚藏波底宿碧空新月亦驚鉤


始快多年興思狂浪作銘石渠清抱碧松嶺雪函青遠塔標霄漢鮮雲濕畫屏憑君休妄計聞說北山靈


碧嶂有佳致冷雲閒不飛巔危峰欲墮崖險水如推苔裏埋文碣霞中見石扉山靈多護惜不令老僧歸


秋暮山光淡千峰翠色移寒泉甘石乳茶灶馥松脂稻熟雞都壯雲深鶴漸嬴古今殊勝事獨為衲僧私


旋風無有數破屋不成問於此日復日自然閒又閒幽禽穿亂竹冷月伴空山老我惟高枕何人為扣關


悠悠又一年眼看春已暮千秋底事何恁麼成虛度今日事如新明晨即為故故故復新新穿破娘生褲


精舍連官路風塵到此休樹中無縫塔雲裏幾層樓惆悵臨河口徘徊覓渡頭迷途人可惜事事向他求


清明方此日細雨滌花塵遠岫山光媚平原草色新鞦韆喧粉黛荊棘隱麒麟野哭聞郊外悠悠常睡人


一路草香都是藥千林樹老盡生苔浮雲似水流將去怪石如人立起來


削就懸崖如翼開唯餘一逕滑蒼苔老僧欲住秋雲冷踏破西風卻又來


橫披白練到於今又說空栽玉樹林滿地珍珠無人拾入地誰知百尺深


賀蘭山上籠雲癡曾澡千年老雪池舉似諸人渾大笑自搔白首一書之


多病強歌幾度哀誰家玉管帶春回曲終嫋嫋聲猶在窗外梅花逐月來


誰撒珍珠萬億斛溝壑平盈千峰禿叢林變作白珊瑚老僧暴富臥銀屋


人世存亡能幾何旌旗南往素車過棺中將帥余曾會不讓當年老伏波


潤光自來不知禪潤光自來不會教隨緣放曠病逍遙心地法門戒熱鬧糠秕簸去亦云佳生也死也總不道馬祖踏殺天下人百丈投機解哭笑實實公案最現成妄生卜度與計較若有實法繫綴人尸佛留心皆不妙直教人悟不教疑墮在野狐何而貌十二時中作麼生晝喫粥飯夜睡覺任他蝗蟲蝦蟆禪僅去亂飛於亂跳幻化之中罪福空天堂地獄由人造妄言狂語當甚麼泥犁拔舌終須到名相不除眼中塵執著聖名於凡號參禪人莫亂叫南山大蟲戴紙帽驢前馬後總不知記個三玄共三要杜撰雷同總瞇迦葉門前剎竿倒錯知解尿屎窖一著輸了腦後砲因果分明勿強為戒之題目首云孝又云父母非我親又云諸佛非我導踏破草鞋作麼生南北東西徒浩浩行藏虛實自己知明明兩字偏酷好法尚應捨會也麼三心不得真玄奧非玄奧誰不屙屎誰不溺一喝誰當三日聾好參古人墮破灶末法時代要至誠格物格天真克肖蒼蠅善盜逐臭腥老鼠善偷能穿鑿高亭隔江見德山招手橫趨越時套臨濟三度受棒時打出頂門眼一竅佛法無多驀地驚是恩是冤一時報汾陽冷淡絕攀緣葉縣孤高疑執拗古人方便為垂慈灸瘡疤上不著爝釋迦老子忒無緣事為不平刀出鞘麻木不仁問醫王不知痛癢難治療可憐聾瞽掠虛人捧著豬頭不識廟高著眼睛看新羅飛過衝天一俊鷂陽春白雪和應難唱來總是巴人調魚目冶鋀混金珠熨斗不是煎茶銚藥中也有寄生奴別家樹上生一蔦小兒滿地捉柳花任公海上將鰲釣香餌卻是無意男不管肥瘦與老少夢對痴人說一場不搔痒處搔靴靿休胡為莫輕躁米不細熟元粗糙良田不鋤草便生五穀佳種焉得茂看事為甚不分明眼中畢竟有倒毦積功累德希普賢不哭孩兒人會抱善星比丘卻問誰落下懊惱休傷悼換手搥胸哭蒼天驢年瞥地知好樂以膠投漆奈爾何垂涕而泣為正告好個奴見婢慇懃木叉喫緊貪妄盜獅子哮吼兒威獰韓盧逐塊口料掉多見犬吠與驢鳴紛紛鴉鳴共鵲噪馲駝尾上吊東瓜按著牛頭喫草料若不揮劍禪似麻一刀兩斷黃幡纛莫教鼻孔謾遼天按下雲頭須履蹈四大幻出無常身生滅不停水上泡東村有個醜老婆皺眉也把顰來效自己面貌醜與妍請往明鏡臺前照燕石等閒似羊脂赤藜不雜蒿草藋什麼禪什麼教心地法門戒熱鬧


春風白雪和陽春春半春分春未春去春來春不住因春不住法常新


出家一樣出家修道各自修道省發公案現成莫說不打緊要解脫枷鎖千條遠離塵緣憒鬧途中受用無窮今日纔會哭笑阿兄元是親哥打餅定要麵造


潤光自來自去卻不關天干地死了燒了了了一任輪迴六趣如是說者是名正說若它說者即波旬說

