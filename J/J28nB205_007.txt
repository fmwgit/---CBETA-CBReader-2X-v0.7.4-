嘉興大藏經（新文豐版）數位版, No. B205 介為舟禪師語錄


大地誰親是我冤腳跟不動太平軒只憑個事開心鏡幾許閒眸入故園略彴踏翻空有句桃花笑破始忘言秋聲處處分明極擬欲尋思落正偏


目前豁達本無他伎倆千般奈爾何亦不將心求解脫豈容雜念憶恒河分明差別猶相似簡點家私未較多一道秋光天際闊那須神力費功磨


徑僻西村岸隔東南湖恰值水雲通夜來月朗空庭際春曉鶯啼化外功帶露落花輕織女青林梅子醉溪翁衣慚荷葉風千古道媿虛名藝未攻


陽回律轉振條風紫氣先呈翠閣中樂只放閒縱八極譚餘遊藝論三空梅花一度谿邊白桃實千秋洞口紅忽見西池降王母飛來鶴集素園東


問年成好事悅世喜從心弄絃恣白髮圖形異古今傍谿學老圃洗耳聽新禽歲首元三日松風慶上林


林深日暖浴春風採藥仙人何處春雲到岩前渾不語水流澗下太從容輕攜竹杖尋丹灶緊峭芒鞋過別峰茆舍居無青嶂裡天聲曉發嶺頭松


法幢逝水振心寒譖譽門高道義懸朱紫易塗紅粉面是非難上祖師肩寧將直枉甘從事莫負公私獲罪天秦頌碑聲今日月不平劍氣為平傳


春木森森漸有香一枝嘉景向東墻看看洞口桃千樹柳帶飄颺鶴歲長


林集鴻賓放白毫普天霜月鶴鳴皋秦溪道義風千里蓮社嘉聲第一袍三七壇中龍氣象百花叢裡士英豪春秋剎海無邊際日湧須彌萬丈高


滌塵塵滌兩相宜惟有江流淨不知飲水谿邊嫌洗耳風高今古異堪師


思移茆舍入深居竹筧支泉荷葉衣高尚水邊林下事不知花落與春歸


四月輕衣天氣和柳陰枝下看新荷登臨草綠春光普賞見花紅遍地多麥浪秋風林外景青香梅子樹頭窠幽栖別有通霄致雲鶴來兮黃鳥歌


三月林如蜀錦裝好將屏倚坐中央山童呼客來仙島鳥語傳聲送玉漿王母園陳千樹果桃源洞足百花香不知歲數經多少萬壑流泉一派長


三月春將去猶懷草木香不知天外客何處是家鄉


半船明月風帆穩一棹和雲水上飛快我平生無限意青山面面草新肥


一灣流水一灣風逆順橫拖水面蓬山去岸回谿有意樹頭花落影投紅


一帆天際水雲寬萍與溪山到處安閒過東風好時節且停篙櫓漫看看


塵事競紛擾水雲流不煩呼春林下鳥叫月嶺頭猿山靜杳蹤跡路平見道原空亭一個子若往向誰言


拋卻五車摧筆鋒心空及第始歸宗臨行別有風高韻贏得聲鳴夜半鐘


六月霜飛劍倚天儒冠高掛叩深禪洞然劫火隨他去一片丹心勝白蓮


庭花無語靜秋光野景支吾興味長黃鶴去非雲水事露清聲滴夜來香


風前黃葉攙秋雨極目瞻光聽落谿寄語林間問道者莫教輕忽案頭題


武林歌舞禁喧譁清味香烹趙老茶雲集松聲春二月望臨鶴髮頌三車芳庭日暖應先供景樹煙濃最後嘉愧我南湖風弗順短篇寄到夕陽斜


老邁林泉時一過商量佛法子無多排寒爐火燒松竹覆熱清涼長薜蘿結社詎能思惠遠安邦誰解問蕭何十年見別風塵士盡向山阿與澗阿


頃刻村城溶世界堆堆茅屋浪平田山家靜坐紅塵樂騷客添思野老眠一色寒光晴夜月凝空瑞氣應豐年春風漫作楊毬舞且看梅花笑目前


亢陽蠲滴禁流湍遍地嘉苗似火攢草木甦須霖雨潤魚龍躍必海門寬欽承鑑格蒼生願禱頃消除鱗甲殘若降平原三尺水一聲漁笛縱歌歡


徑曲橋三度山幽樹一林澗流芳草積鐘扣翠微深古殿晨煙靄龍湫夜月沉源長通濟北法鼓振雷音


玉峰高出諸山小三萬六千頃未寬林落秋風天氣爽草枯春色雁門寒一聲角笛鳴江半幾點輕帆入炤殘圖畫不須描虎跡白雲崖下有龍蟠


樹挽六朝煙烏去閒道者黃花空自愁梅子知歸也秋水颺波紋月到中庭野柏老霜雪姿堪盟歲寒社


蓬萊殿閣明如洗陡插層圍天際峰夜靜中流看去遠江潮浪湧聽來洶山清岫出雲生石岸斷聲沉月扣鐘欲倩畫工描此意那知又隔海門東


昔年江上看龍舟倏忽光陰十七秋若不多生承願力那能易服入僧流


十七伶俜吳越遊為親思省覓江舟一聲葉落侵墻腳滿徑黃花泣路頭劫火洞燃焚郡邑旌旗閃爍禁王侯輕身夜走嫌星朗說似長干人盡愁


未入天台境人言不可侵登山谿水隔問路石門深峭壁連雲闔飛泉帶雨斟我來樵子在話盡有餘心


宿雨流香液晴巒黛色鮮澗聲翻石鼓清翠出松煙隱者依巖窟幽居別洞天中藏多傑士不與問秦川


朔風封螘戶冰脆落寒涓日澹山無色雲層水拂天濤聲瀉梵詠鳥語雜清傳撮葉頻添火煨爐宿晚煙


佚志能超物明心豈在天忘情當事澹謀道得貧先臘邁非為老嵩高別引年閒將疏影探一度一春鮮


風來爽氣生雨長階前草雲霧捲晴空山頭色不老香從何處飄聲入耳邊好挈杖問流泉可曾傾嶽倒


松陰招我論何事冷地難為話容心此去漫愁霜雪老西風一入鬢毛侵


摘木飛聲早何人嘆所思半窗清影下一葉冷風吹月皎添涼氣蛩吟斷竹枝相看於此際金井落無私


揭目青山雲外峙幽林許我話知己杖頭不掛一帆風恐落溪聲輕入耳


上林春事勝天氣逼人遊一葉江心去相期語未休


入夏見新荷籬疏補薜蘿問人林下少寄足馬蹄多道味風塵雜閒情日月俄與君在岐路何復論坎坷


偶爾來松徑逢僧秪論詩田與君皆亂世結社在今時哲茅屋三更夢江山一局碁師閉門花影靜鳥語落高枝田


江南草木亂棖棖天老山荒戰馬鳴欲渡占風驚白浪投林空聽語黃鶯傾城豔色憐孤旅野岸塵沙擁去旌遍地牧童歌往事不甘珠淚滴秋聲


一葉輕帆逆上流綠陰顏色忌江洲煙波直入蒼茫去何處風聲趁客舟


知有黃花落更悲西風咽草木解其衣鱗甲藏於穴但見行路難來去無斷絕孤坐孰與言鵲弄簷前舌勤勤話短長不將名姓說忽聞犬吠聲想是故人瞥四顧村煙靜兩岸蘆花雪疑困在天涯何期霜後節風吹一院香留待與君折


自古天台稱石梁雲儔五百老行藏赤城義氣爭吳越南嶽峰高邁楚湘兩岸梅花春雨足一溪流水草莖香載歸湖海千層浪不落煙波調更長


卜得幽居隔遠山谿深難禁水雲還封塵草色花如醉徑入門開總不關


五湖山色羨江梅一度新聲振地雷雨露逢春林木長寒香積樹雪花頹清波不繫萍蹤跡幽谷能藏梁棟材增減劫中多少事年長歸去幾時來


暑氣侵窗熱風雲布雨除草鮮花色媚山翠綠眉舒客路涼生快田疇潤自如南軒亦可意停扇且翻書


收拾瓢囊別隱天小身大出化三千片帆欲掛西江上一衲猶拋東海邊闢破靈泉通古澗鑿開石壁丈新田有時月到孤峰頂長嘯風生雲滿肩


我愛山頭草屋香就將毛竹搆為梁誅茆苫結螺螄頂壘石門開八字墻火入炎蒸猿鳥息谿流情見我人忘閑庭日日雲飛過化作輕煙散客床


閑情久共山川老沉世相看半白頭綠竹深藏高士屋青山獨出梵王樓路連秦北皆官馬水漲江南一葉舟湖上煙波漁父穩詩飄無字與君收


對客春聲盡青陰遍未收試涼舒羽扇禁熱縱芳舟泉落驚幽鳥樵歌到竹樓不知天地老日月下簷頭


花繞竹籬屋遶香晴窗開豁見人忙樹高綠出呈清況雨過風生帶露涼幽鳥鳴庭翻夢眼田歌入耳滌詩腸松巢冷落西林社霽色雲飛鶴路長


影不高墻外青陰沒地多精神浴夜雨容色颺秋波嫩蕊香微放新紅粉澹摩猶將含笑意終未語如何


道播星馳湖海僧何期秋月暗孤燈秦山黃葉悲天老禹穴青泉慟地崩擺脫五雲茶灶冷拋空雙髻目清澄風高不許閒眸望千古令人恨未登


卷入雲門寺傳來歲月深燈懸新夜火筆立古人心青草生樵徑白泉出鶴林先賢何所去不復見題吟


入徑問流泉泉聲咽悲語進路忽逢艱橫棘刺如虎行人未敢前余奮突其伍猛步過遠山渾忘惡風侮惟爾青松心舒我常年睹徘徊一嘯中驚出林間父攜笻撥易難人面多塵土放鶴逆鳴皋聲落傳枝怒寒梅簇院香殘葉何所補君不見西山一去杳無蹤名高天下聞今古


雨闊天無岸雲深蹊徑迷相呼疑似伴聽語鳥聲齊


樹老葉落遺青嶂不知人去何攸向又見空飛嶺外雲覆雨弗傾清溪漾林間幽鳥忽翻聲到耳欣欣乘興況遶谷穿岩入小山松煙薄薄遮秦望相看遙立若個人及乎人無高于丈疑似飛來華表峰天然一座無縫幢四壁重封山萬個遠近龍降虎亦降內有全身獅子翁擒雲攖霧御其風冷落秋光藐天際冰霜皎月誰相似仰天長嘯欲成顛翻身笑破渾無地有時摩寫太虛空有時圖幅青山松亦不將錢貨與人亦不容人眇其神絕筆聲名謝世遊罵雨呵風影勿留稽首殷勤一瓣香千古萬古為供養莫謂春光年未知花開人面七十七歸歟皈與何所之記取鵝毛雪飛日師未辭世預作偈有鵝毛雪兒滿空飛之句


袈裟地冷白雲斑道骨千秋鎖玉環聞說不堪林下思到來塚積依青山


曾記當年入越時寺成明覺韻成詩後將骸骨攜歸去獨剩清清一箇池


一穴清泉冷地浮多年名沒在荒丘如何不作風雲事想是尸人未與謀


磨雲磨雨負煙霞，賴爾憑寒歷歲華。殘畫分明支姓字，可憐明覺屬天涯。


雲依無語泣寒松，巖谷晴空荒草封。影落池邊沉古寺，唯存山月待鳴鐘。


燐火夜徒然腐草，謾誇白骨掩明沙。縱教酹酒堪溫地，只恐兒孫也破家做墳之家俱寥落。


春來一日登秦望，滿目青峰勢插天。竹裏人家焚柏火，林間古寺積松煙。嶺無過客成荒僻，溪有樵風作浪顛。篆碣不知何代廢，空餘殘木聽啼鵑。


天地孰可寓，寓山而寓水。寓水濯其足，寓山亦無恥。山水狎其遊，雄雄無彼此。卓立萬古松，幽然樂君子。行徑陟高崗，極目遙千里。或煙忽成雲，飛入空谷裏。亭亭石上梅，襲香落青泚。淵深沃焦石，林木堪其止。或來問局人，佯佯徒勞爾。惟有白社聲，浩浩驚狂史。亦非陸子玄，亦非陶亮士。也無禪可逃，也無偷心死。一念萬念念不休，念念念盡從茲始。


聽泉聲入小，語落枝頭鳥。柳拂六橋煙，山色尚縹緲。載酒載歌人不見，唯有西湖鏡一面。山高山低南北峰，忽雨忽風天地幻。郭中絃管浪漂聲，湖上聽兮調不清。亂綠叢豐桃李花，映入清波印落霞。君不見雲昏簇簇宿漁艇，埜歌醉舞學狂飲。又不見夕陽影落西浦深，棲鴉點點拳樹頂。待將天曉一聲鳴，驚破夢回人自省。欲問湖上人去來，去來端的人莫審。


知君出秦川，為識天涯路。天涯路雖多，君不辭勞固。黃葉止兒非，厥心何所寓。思古覓安心，孤征南詢渡。履險帶風霜，泉石誇獨步。除卻文字禪，力決驚人句。君不見擊竹聲中達者知，祖師玄要從斯悟。但得心花豁自開，馨香觸鼻沒回互。他年登臨若閒吟，寫情休得忘卻萍相遇。


君別余時余不然，不道君別余十年。信知人間別有天，何方道者不飲泉？幽谷茅菴雲不眠，為留清光入掛簾。山花雜綠開更妍，乘風襲襲到巖前。君來正直農初田，褰衣輕染薜蘿煙。何期斯約禹門肩，君亦欣欣余亦廉。忽捲絲綸放釣船，想爾只在滄浪邊。余欲與君質引緣，恐君惜我杖頭錢。媿無才續匹古賢，聊寫短章以作送行篇。


張空傘蓋體如如，不問雲山好結廬。一棹洪波經北固，風帆下載入南徐。追尋船子延陵跡，欲弔清涼渭水漁。訪及春申墳在此，卻來江上閱安居。


傘蓋乾坤得自如，大千沙界一茅廬。相尋古渡推篷轉，又向臺山去路徐。禪不風顛隨普化，教從海闊任陶漁。偶來話月澄江上，何似清光載別居。


相呈至物非同物，喚作玻璃盞共瓶。問道三三前後語，卻來兩兩和同聲。涵光皎潔通身淨，貯乳圓明內外清。珍重主人藏愛惜，師情已見世中情。


殿閣涼生風入微，南窗由自鳥閒飛。量雲幾許評長短，談柄何曾較是非？擊竹聲從簷外落，拈花意向目前揮。月高難到分陰地，若得分陰忘所歸。


疇昔過毘陵，夏末秋未老。恣譚坐陰涼，塵跡謝除討。話月曹溪深，漁歌滄浪渺。指歸天地間，萬物洞玄妙。忽爾聽秋聲，弗覺紅樹杪。窺烏白眼人，縱橫空中鳥。宇宙氣浩然，混沌何所曉？未明生前事，頑如喪妣考。悲風振林木，洪音擊天竅。鳴揚霄漢驚，聲落息群噪。玲瓏道者心，障雲豈能罩？獨有龐襄陽，一家善其造。讀斯響忍吟，今古亦同調。孰想太白峰，影落江月炤。舒我意徐徐，臨筆猶奇妙。


不立文字教外傳，一花五葉分皮髓。莫道佛法無多子，只為困徹語相似。毫忽存胸生死根，力揮金剛劍斬此。饒說天花湧地蓮，流浪風塵何依倚？縱蘊雄文掞國才，傳燈幾載遊說士。西山隱主舌如鋒，馬師一喝伎倆死。德嶠未見龍潭惡，怒嗔魔子呵直指。路逢婆子詰三心，默默無言當下恥。驀地吹滅暗生光，翻身哮吼威千里。契如來禪學祖禪，不燒佛經燒故紙。潑天門戶摛風月，絕遮攔棒從茲始。獨步雲門一字為，不落鋒芒筆妙喜。欲謀此道猛如虎，進退由人渾不理。直踏千山與萬山，踞高峰頂誰敢視？選得心空及第歸，六龍地振揮玄旨。今日與君識一面，他年來飲南湖水。


小陽春十月，寓目楓林紅。葉落樹頭雨，霜凝冷地風。孤身懷短棹，逆旅促行鐘。不期臨客路，恰與故人逢。


棹撥霜花到毘陵，抬眸楓葉亂飛岑。誰知道者依朝市，不藉秦山隱處深。


空亭獨立意徘徊，欲望芙蓉江上來。徑有清香持晚節，春風那得笑顏開？


參得當年柏子禪，結茅深處任高眠。人情一別如湘水，到底無心向北川。


自從把臂論三三，十二年交今尚慚。早晚多情承益語，往來疏闊少書函。江潮雪涌君山北，蘆葉霜封閘口南。一宿天涯人去遠，聲名不改舊時菴。


朔風林外十分寒，潮落江聲行路難。扣戶菴前松梵靜，尚餘月色炤更殘。


特尋黃葉溯溪流，茆屋忘年雲蓋頭。日火炊餐三頓足，那知遠客夜來投？


東風若到我家門，漫笑寒岩香骨冷。不肆春容姿態多，一枝獨向雪中挺。


三日五日望知己，知己望到歡不已。不屑澹交事需吟，默坐相看意唯唯。座中有客悉含聲，嶺外猿啼峰月起。炤徹乾坤亙古心，耐水清兮魚不餌。珍重欣欣莫浪言，一回相見風千里。


博得吳山水，拋空楚岸船。不知松柏老，忘卻世情緣。覷破浮生夢，淘乾盡底禪。幻身如海滴，白髮丈三千。


學道愧三登，翻思面壁九。屈指記春秋，算來白髮有。何似上古心，仁宏形陋醜。一點成太極，兩畫分奇偶。便爾列時序，蒙媚窈窕柳。化物日月光，星拱辰北斗。弗登天子堂，甘為林下叟。此是何等人，善應而哮吼？以涅槃為家，以菩提為友。率不改行，優遊仍如舊。


君辰正值夏初熱，榴花開瓣硬如鐵。刺破薰風殿入涼，大點小點枝頭血。五十餘年似春眠，一枕松聲驚忽徹。纔覺從前夢裡身，選佛選官由他歇。


廣陵一子堪成樹，十六年經方試花。香入座中風剪碎，影高霄漢月移斜。品題得句雲箋染，帶露清和筆墨賒。繼跡將來陰大覆，除天霜雪蓋塵沙。


乘流船子下洄灘，忽轉推蓬思不堪。一自收綸人去後，東風日暖渡頭寒有推蓬室尚在。


久慕誼風抱飲源，不知鳳閣有王孫。南宮墨點家山水，北海珍藏屋漏痕。趺坐展巾學洗缽，掛冠剪髮傚于髡。杏壇日冷刪書筆，月下敲推刺史門。


攝峰山下寺棲霞，形勢開張地脈嘉。兩派源分雙澗落，千尊石佛一行斜。塔遭劫火流金屑，泉涌珍珠浪玉沙。樹歷六朝煙雨在，松聲穆穆水雲家。


凍解春風草木香，時來邀我過錢塘。青山滿目羞慚色，爭得臨溪話一商。


無君居處道人俗，掃雪揚眉窗上綠。戰落松風萬派聲，去塵筆剪精神足。


避秦不必問桃源，大隱何妨車馬喧？十二點紅新世眼，鶉衣道者誦高軒。


坐草瞻光花木深，舟呼水陸集幽林。當年點首惟頑石，此日圓明總佛心。且喜覺場空有漏，不煩情見到雲岑。談鋒瓶瀉回狂瀾，湖海游鱗天地禽。


葉落秋林不計年，何期知己話生緣？人間已沒天邊日，月下偏歌湖上船。夜泛波明吟絕句，心空機息罷逃禪。誰能把臂傾肝膽，卻較吹燈滅正傳。


幾回靜坐月明中，冷地猶懷千里風。春草岸深蛙沸耳，祖庭秋晚葉飄空。惟憑道眼掀塵世，縱逸狂歌達此宗。選佛選官非所事，等閒出沒妙高峰。


春風入歲散天花，草木銀頭世界賒。鑼鼓喧喧沉醉客，不知林下雪烹茶。


喜逢時雨話生寒，翠鎖煙雲樹一團。夢屬天涯依古寺，聲流大海別溪灘。隔江招手成多事，到耳狂歌息異端。聚首笑談清夜月，眼空碧落太虛寬。


滿林風澀靜寒煙，擊凍聲催夜半船。數載思親歸未得，忽逢江上拜尊前。


宦遊學海事王侯，諫議曾標五鳳樓。為覓安心林下士，故乘風月問溪流。花開薝蔔君當去，果熟祗園孰可留？不負西乾金口囑，再來東閣閱高丘。


質託閻浮入帝鄉，全無聲色動行藏。生緣識破莊周夢，法性靈遊大覺場。鴛水空流紅日影，百花謝盡素園香。傳燈雖未稱名姓，道義千秋為舉揚。


余思軒冕遂，多以榮辱易。何似山水情，常年終不二。雲鶴縱其眸，獰龍恣游戲。流長接天淵，花落香泥地。明月引清風，松竹排其次。集英樂幽賞，賓主益高志。舒懷百草頭，豁目庭前意。不借居無為，豈許立文字？


登臨惜不見岑樓，一望雲山天際週。煙散長空風月冷，雨餘極目草庭秋。臺前謝客聲何似，樹上啼鶯語若流。泛濫清波渾釣艇，夜來酣飲笑封侯。


忽爾見天涯，北來一陣斜。行成雖有隊，影落恐無家。翅奮爭霄漢，群零惜淺沙。春秋時節事，煩語不須嗟。


草肅風清松有神，夜來蘿月碎龍鱗。開軒縱目雲霄鶴，坐石安心格外人。不問秋聲吟底事，單提黃葉頌斯辰。雖然算數知天命，僧臘何妨百二旬？


林木經霜老，道維許自孤。名高思靖節，籬菊杖親扶。


孤鄰懷去鶴，草木禁秋馨。話別楓林老，期長竹徑青。露清雲障捲，天冷月華停。空眼著何處，輕身喜浪萍。


結箇小茆房，周圍不打墻。春三二月裏，好看菜花黃。居住依村舍，聽音喜樹下。門臨淥水長，屋遶薔薇架。一掌平陽地，茆房三兩間。門開無晝夜，徑出犬聲關。村居出入便，不畏蹊路。菜飯粥隨時，山深多異獸。獨愛村居裏，年來爆竹聲。菴中坐聽響，直放到天明。


欲寫春前事，何如晚節香？水澄魚眼碧，林老傲霜黃。秋色冷煙雨，樵歌振玉陽。懷心千里外，令我憶滄浪。


解纜乘風過別津，欲題無語問江濱。相依屋角吹香冷，卻到林邊見蚤春。野岸未容芳草色，高枝先占百花神。三冬冰骨亭亭秀，留與閒情莫放身。


涼風乍起君出山，君今還山風愈寒。視水清兮魚不飲，扁舟歸去霜花冷。目渺七十二峰低，蕩胸三萬六千頃。高歌漫板興瀟然，破浪安眠唯自領。到岸踏翻腳下船，直上玉陽臺絕頂。覽窮湖海何小焉，惟有禹門誇獨秉。


誰劈玉岑縱崖靚，珠垂珪樹明如鏡。不須琢磨經異匠，天然之色臨物映。佛供山川溪澗月，僧邀庭際圍積雪。架空一座勢如山，玲瓏巖壑形凹凸。竇竅四面洞光輝，中心一點內外徹。輝天鑑地耀無私，熱腸冷骨貌凜冽。偪人眼底盡生光，爍破乾坤螢火滅。證心堂乃額名也集元旦賞，瑛花綻裂開餘丈。此燈此日絕奇勝，光揚湖海咸慕仰。景聯少室奪春芳，燄高星辰佳氣象。可惜龍池老古錐，不曾吹滅攔腮掌。因書此語達諸方，擬議喫我南湖杖。


桂子飄香八月天，水清鷗鳥伴魚眠。秋光冷抹涼風雨，蘆荻花飛白雪船。鴈字橫空臨古畫，帆征落木瀉流泉。


村居草舍避風威，谿徑雖通驛路違。謝卻除寒紅日暖，相看夕火暮林稀。家家爆竹分聲碎，處處燒荒祭地肥。菴內不同人共賞，一爐松燄向空歸。


柏老能操霜雪威，寒香不與世相違。山深歲盡松煙，羃聚落幽棲車馬稀。烹茗峽中泉異美，煮羹冬筍菌香肥。聽憑醉後添杯樂，漫擊鐘聲送夕歸。


林泉意氣逆塵蹤，不問溪山有異同。好看兒童雙眼碧，笑他老大一身紅。樽前弗覺更籌改，醉裡焉知歲月窮。高世書懷除夜詠，題餘信筆寫春風。


天降瓊林擁四維，崑崙玉出眾崔嵬。青山白疊成風浪，碧水銀流合派歸。策馬藍關唐國重，牧羊北海漢庭威。誰將少室峰前事，今古如何論是非？


臨谿睹雪上頭陀，六載依棲意若何？一度寒侵一度熱，幾翻風險幾番波。人情佛法春霜曉，世事名程夢裡過。逆順消歸東海去，聽憑時鳥亂啼多。


世路多荊棘，山林少客行。泉流稀草木，何處虎狼生？交情貴意澹，相約定然期。即此堪頻往，何愁見別離。學語隊成班，沉吟向上關。一生空傲腹，懷抱我人山。祖道傳心印，師承肉與皮。老胡真骨髓，未夢剋家兒。雨潑青山壯，雲歸洞口香。捲簾千嶂碧，花落見人忙。


月冷蛩吟水碧流，普天聲色落江秋。不知黃葉催何事，打著其人自點頭。


菊花香盡朔風寒，草色青黃樹葉丹。潮湧雷聲驚海岸，層層波級耐人看。


花芳尋澗底，葉落振秋聲。夢裡遊春事，醒來記夜成。眼前圖霸業，身後總虛名。若個憑今古，由誰定死生？


偶宿栴檀寺，三生論劫灰。月弦初夜發，更點漸深來。星斗持霄漢，鴈聲落九垓。話殘燈火息，弗覺曉鐘催。


燕國栴檀寺，非同入眾材。青年童子在，白髮老僧回。孤影尊堂上，雙眸冷地開。法壇問道去，枯木聽龍來。


北地秋深南畝黃，西風催促晚來香。廣陵如得春光蚤，先寄一枝入帝鄉。


風生殿閣動微涼，正值臨辰下玉漿。一滴沾唇鮮百味，千杯傾腹漫流觴。花飛艷麗爭歌舞，茗試新清倍酒香。鶴駕宴亭恣共老，何須問訣秘傳方？


雲山涵水水涵天，寥廓虛明萬象潛。月載滿船歸未得，暫將孤艇宿蘆煙。


不聞林木香，應被西風刷。雲想衣裳輕，寒隨霜露滑。飛飛紅葉老，片片秋聲殺。平知松柏心，不將顏色刮。


不逐情緣水一溪，長帆短棹各東西。乘風載月歸家去，莫向蘆花野岸棲。


葉染雲煙薄，梅黃五月寒。柳陰攤地北，山色媚江南。馬上輕風冷，署中裘葛殘。窗前天雨久，脫卻兩衣難。


雨打窗前過，潺潺漸覺大。濕林鳥不啼，唯聽雲聲墮。


春入瓶梅蚤，未開霜雪封。案頭燈照色，窗外月形容。瘦影成孤立，清香豈易逢。夜深蝴蝶夢，天曉繫遊蜂。


遺我非青黃，一枝梅在傍。支梧情弗倦，對影意偏長。點額疑為假，塗身似有香。歲寒心愈潔，姿色自天章。


三冬冰骨解，風暖覺天長。取次入幽逕，依稀在故鄉。凝眸青嶂嫩，襯足草頭香。踏遍江南地，收歸月一囊。不妨流水在高山，若便誅茆可著閒。種竹移陰晴帶雨，裁雲補衲自成斑。呼來鹿子狂心歇，養就獅兒縱意頑。如吐瞞人三寸舌，莫教放過趙州關。


漢陽江上烽煙塞，黃鶴高飛化五湖。日落洪波空草色，舟橫渡口載荒蕪。秋風蕭索王宮盡，劫火燒殘鬼孤。欲問洲前鸚鵡話，吳山相隔杳難符。


鹿走林原鳥忽驚，雙飛來去樹頭鳴。梅生兩角風難埽，雪點通身看有情。回首望崖花放萼，懸蹄弄影草停聲。老人只在松山後，不與時流說姓名。


斷鐵沉江鎖，荒城湧石頭。馬蹄催驛路，樵斧亂林丘。玉氣從雲散，陰風落日囚。一回春夢入，白地草生秋。


懼雷昔爾笑曹瞞，天釋英雄義不單。舌戰群儒羞劍客，聲驚將相伏星壇。七擒瀘水波濤振，六出秋風心膽寒。國喪中原輕九犯，至今流血未曾乾。

