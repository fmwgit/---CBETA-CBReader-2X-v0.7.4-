嘉興大藏經（新文豐版）數位版, No. B370 草堂耨雲實禪師語錄


烏那影裏一聲哮疊壁重重去路遙轉盻復經楊柳岸泥蹤井井犯佳苗


遼天鼻孔引繩穿劣性徐徐漫著鞭自此無容雲外臥者回爭敢放低牽


從今不受苦奔馳異路溪山在處隨明月蘆花休借問堂堂慶快渾忘疲


昂昂氣岸喚回頭一段狂心漸次柔微把鞭繩輕放下忻然未許外拘留


繩頭拋在綠楊煙任牧東西適自然放曠且隨天地老縱橫得意不須牽


中心逆順總如如任性優游何所拘物我相忘無個事一聲鐵笛響于于


出沒隨分宇宙中何妨野岸草葺葺饑餐渴飲家常事桑海從今自淡濃


形聲落落渾忘功格外風流絕異同綠水青山留不住浩然娛我任西東


那畔生涯信自閒施張垂手白雲間無生曲唱青霄外喚醒蒼雲踏破關


去留無礙亦無蹤一道寒光映碧空但識其中端的青黃花翠竹各叢叢


法法法無法無法法亦無付汝無無法依樣畫葫蘆


侍吾久也已成功會合機緣掌上轟七尺烏藤分付去五湖四海毒魚龍


歷遍雲山叩艸堂喝聲未絕已承當缽囊兩手親分付遇虎逢龍始自張


捉得終南一隻虎爪牙養就堪當努而今放出三門去吼震山河壯帝都


兩次腰包入草堂口頭不住問家鄉而今頓了江湖債一钁生涯宇宙長


心印傳來狀似牛老僧一向謹存收而今付與闍黎去犁耙春風拽不休


草堂養得小獅兒放出令人徹大機任是佛魔並祖父都於爪下喪全威


闍黎入室扣安康勘驗機緣手腳忙一喝翻身拂袖去橫開臭口罵諸方


踏破芒鞋山水窮相逢一摑始融通龜毛拂有騰龍勢佛祖從今立下風


禹門三級勢無窮氣岸頻吞萬象空撥轉蘆頭輕一拶興雲布雨太蒼中


伸手縮拳是甚麼話頭落也見淆訛龜毛繩鎖千江月十聖三賢總柰何


草堂出個小頭陀粉碎銀山氣力多個柄鋤兒交付汝白雲翻轉幾偏坡


東風昨夜過籬邊為說楊岐道有傳寄一音與盧行者當家種艸自天然


戎馬隊中出良夫今朝特地現有無老僧贈柄鐵如意一任將去指迷途


箬笠戎衣入劍川腳跟悔笑艸鞋穿而今將我蒲團去坐鎮東吳罵殺天


梁王殿上道個不識少室山前分皮分髓此是甚麼所在又來者裏捏鬼咄者老臊胡花言巧語惑亂中華多少人東走西竄錯過了好光陰也


律累累律舌頭無骨拉杖人前神號鬼哭敏公持去向長安挂與閒房伴松竹


分明認得想不起你師嗣阿誰昭覺嫡子阿呵呵羅羅哩燈籠沿壁上天台老鼠跌在油瓶裏


寫吾像請吾贊呵呵笑倒挑柴漢一頭尖擔兩頭脫恰恰錯過娘生面


握條拄杖禿眉禿眼咬定乾坤通權便咄咄直饒坐到驢年亦是徐六擔板


真寂含法性了達正圓通燈續曹溪旨光輝徹大同


山中行步步踏雲岑沒高下踢出石骨筋


山中住宇宙權作屋折腳鐺清泉和月煮


山中坐蒲團沒一個倚松根日過月又過


山中臥石頭都枕破忽醒來紅日照著我

