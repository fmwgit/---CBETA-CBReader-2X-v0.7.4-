嘉興大藏經（新文豐版）數位版, No. B391 長目電禪師語錄


指天指地自稱孤撞著雲門棒太粗莫道鬍鬚猶未赤誰知更有赤鬚鬍


賣卻乾坤沒處藏臭名千古最難當逢人吐盡衷腸語只為熱心返受殃


從來車不行空路遇境逢緣作戲場沽盡人間三百酒夢中喚醒撒稀郎


風來綠水逐成波惹得紅雲觸太窩檻外杜聲啼子後巖花斂面入芳蘿


杳隔瀟湘一畫圖夢中飛札到秦都岳陽三醉逢知己且把洞庭作酒壺


心中無事為誰愁踢倒須彌價未酬試間西歸猶不去桃紅嫩柳戀枝頭


士者輸忠豈範圍盡情隨處任芳菲滿天星斗同時現莫把長庚當紫微


漁翁把釣投南浦浪子天明捨蚌歸冷眼傍觀纔一笑驚群湖燕滿天飛


老伯鳴琴曾有意子期善聽卻無心孤鴻聲斷秋江冷隊對沙鷗盡宿林


三月桃花滿樹紅杜鵑啼語出千松愁夜春閨眠不得束手倚欄兩鬢髼


普天之下皆王土率土之濱盡已傾莫道邊疆分閫外八蠻荒服奏歌聲


故土燕子尋樑宿蝴蝶翻墻遍地飛莫怨春風妒爾早來年又向嶺頭歸


餓鬼從來夜半呼人家有飯豈能驅掩門只待金雞唱泯跡潛蹤一物無


夫婦之情難割斷枕邊恩愛豈能傾晴雲嬾掛松梢上留與黃鶯叫一聲


養犬圖他覓個兔放鷹貴在起家肥蒼天不滿人的願雨打梅花蛺蝶飛


張郎有金不會用李郎會使又無錢鴛鴦一對歸滄海想是癡驢抱橛眠


藝高膽大小心過蛇螫蝦蟆哉苦陀幾說成龍歸海去萬里無雲雨點多


出身容易轉身難世味人情無兩般只說就機投一語返遭簡點被他瞞


憶郎直意到如今誰料恩多怨亦深刻木為雞啼不得原來有口也無心


小過州還在鶩飛汀不移虛空饒白舌勞費嘴唇皮


瀑釀溪聲愁落澗青山惟喜白雲堆靜鐘漁火樓頭笛怯釣鱗翻堤柳飛


洞房夜夜逢知己遇店何妨處處賒孤鴈頻聲催蝶夢醉解愁腸一曲笳


春色滿園母可誇慢將短笛送晴霞月明人靜巉巖冷嶂裏獼猿嘯落花


沽酒之家不擇嫌有錢醉得沒錢難草眠不及幃鸞寵春色到頭總一般


參禪死水不藏龍玅悟臨時貴變通滯句滯情淘未盡依然城困半途中


參禪舉話孰提撕惺惺還迷不識渠動靜施為原不假明明契汝舊相知


參禪陰界墮狂魔參到驢年夢未他大道目前光皎潔可憐學者用心錯


參禪休執個團蒲鴨飛過嶺鼻頭甦聞聲鼷鼠君還在莫向蘊中問有無


參禪個裏究紛飛究竟紛飛已莫隨了得聖心凡自歇休疑言教滯筌蹄


參禪受識識為聰半信狐疑轉不通妄計憎情多逐境七想三類羽毛中


參禪明白不通理智者損仁成庸鄙不息世緣貪愛重信施難消菌生彼


參禪實際要明心莫學狂徒執卷經參到水窮山盡處迴腸寡女謾停針


蒲團穩坐莫心他一念頑空病更多謾道無心猶諦當無心枯寂落禪魔


一念纔差萬念興參禪不實被魔侵急須返省吹毛利免使輪迴痛百刑


黎杖深溪住雲閑半社流推窗驚野鶴兀坐看沙鷗妄動禪中靜心塵素裏修鐘聲催萬籟喚醒夢千秋卓錫三山頂人行兩路同碧天浮掛月綠樹影搖風猿嘯煙蘿外鳥啼翠葉中凝眸悲概遠萬里一寒空山家多興趣啼鳥報春叢柳絮愁腸斷桃花妒冷風竹聲傳谷外松磬到庵中幾說紅塵好輪迴永不空殘霞鋪晚景雲勢疊崔嵬一葉梧桐落三秋岩菊開庵邊留虎跡潭裏毒龍猜入定蘆穿膝安禪兜率回歸山圖個靜漫蓋草團瓢闢地栽松竹憑天種野苗籬邊成隊兔麥裏滿園貂目繫千愁耐饑腸一夜憔松風吹過嶺蘿月枕邊浮我事君能識人情孰肯休無明纔著念煩惱掛心頭夙業牽連起山中何所修沿溪涉十里郊外擁南峰叫樹玄猿老嘶風銕馬儂綠蘿藏古寺霜夜扣寒鐘四季粉團玉常年清壑松淨業福田種紅塵聲色違梅寒消雪瘦桃暖障春肥烏雀樓頭噪白雲嶺上晞人間三萬夢劫火一時歸抱道人似粟誰能樂趣裁經秋黃橘熟度夏綠荷開茅屋風吹漏石床雪滿堆呼童煨芊熟被褐詠岩梅

