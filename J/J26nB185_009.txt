嘉興大藏經（新文豐版）數位版, No. B185 浮石禪師語錄

浮石禪師語錄卷九


世界未成，此寺先興，歲序既行，不動此林，中有偉人，勞構軒楹，頓空我相，善接雲朋，百事皆具，一切現成，十方歸望，若故居亭，駢肩接踵，絡繹如雲，日給不敷，用告檀那，儘力施來，泥多佛大。


夜半子，昨日纔完今日始，唯有無為學道人，終日凝然貓捕鼠。


雞鳴丑，一覺翻身便抖擻，無端豎起銕脊梁，驚得泥牛銜月走。


平旦寅，披起衲衣開大門，踢醒巖前睡菸菟，佛祖都來一口吞。


日出卯，萬仞山頭先已炤，入廛垂手沒疏親，兔兒不食窠邊草。


食時辰，一眾都餐不溼羹，偃鼠飲河非吾種，大鵬劈海取龍吞。


禺中巳，萬行花敷普賢智，豈做尋常鱉鼻蛇？養長頭角興雲雨。


日南午，分明打出三更鼓，金毛獅子忽翻身，木馬嘶風叫冤苦。


日昳未，大白牛車平等賜，雖有小根小莖來，不效瞿曇羊鹿濟。


晡時申，打得獼猴箇箇惺，直教不外攀花手，便是如來清淨身。


日入酉，窗禽也解尋窠走，須臾大地黑漫漫，千聖從來不知有。


黃昏戌，我家獵犬當門立，管你千賢萬聖來，劈面一口要見骨。


人定亥，野豬帶箭攻人稼，震威一喝豁然惺，一輪明月當空掛。


山中行，楖栗橫擔破白雲。上層巒，遠眺愈精神。


山中住，卓立懸崖無所繫。者一層，那個人敢履？


山中坐，爐焚柏子香易過。峭巍巍，冷眼俱覷破。


山中臥，月移松影穿窗過。蝶夢斷，不識人間路。


屈指參隨已十年，鵬程尤滯半途邊，直教展翅南溟候，得座披衣事事全。


稽首大悲王，能拔諸有苦，一手援一道，六道悉安妥。欲與一切樂，是樂等於我，若有一不肖，罪自心未普。眾生何所之？但向染邊趣，捨自尊貴身，說法示同類。日月掌中擎，晝夜永立佇，引入聞思修，共證圓通智。


眾生好染不知非，大士隨機現白衣，瓶瀉柳頭甘露水，得霑一滴世間稀。


鬚髮青疏，慈容滿月，跏趺端坐，度諸苦厄。將錢買餅人盡知，拈出瓦瓶誰測識？要測識，問取嘉禾孫和石。


誰家籃裏無金鯉？賣弄人前努著嘴，不辭提得臂兒酸，要使人人暗相委。暗相委，一段風流徹骨髓。


渺渺洪波不易尋，多年撈摸始相親，今朝豈是閒提出？要使閻浮人見真。咄！


普門大士示多身，遍歷塵間六道行，逆順強良慈一體，故將多手接多情。


普門大士狀千般，隨相生情被孰瞞？昨日入廛今出海，何曾異卻半毫端？


不向街頭賣，冷坐待人來，問著籃中物，言魚口錯開。


一函經，一拄杖，一箇缽盂隨身放。梁皇殿上聖亦無，少室峰前法豈剩？默然趺坐語如雷，九十六種俱膽喪，接得神光一個兒，斷臂安心作榜樣。


杖頭經，腳下葦，褰裳濡足誰相委？不因走入驚人浪，那得竿頭稱意魚？


採寶須憑識寶人，陽春雪曲孰曾聞？不是祖師來太早，要留樣子曉兒孫。


協力匡先主，全憑偃月刀，七軍謀已決，三足鼎時操。破壁光炎漢，封金壓魏曹，書中明底事，儘可悟英豪。


一條白棒，不離宴坐，是聖、是凡，毫無放過，打斷命根猶未歇手，直待再蘇有出身路。出身路，未舉棒前都蹉過。


世壽七十七，說法二十五，萬指常繞圍，半字何曾吐？牽出楊岐三腳驢，便教認取玄沙虎。


心宇邵先生，余生未相識，所以睹尊容，是非莫能決。或曰是先生，余乃未敢諾；或曰非先生，余亦未敢別。不諾不別間，恰與先生合。先生達生理，故曰帶不來；先生達死理，故曰帶不去。不來與不去，此是無生訣。無生、無不生，生生繼不絕，臨行三囑言，子孫遵未歇。於此見先生，先生奚生滅。


童子倚杖而立，冶翁執拂而坐，余欲發其高誼，未敢輕意露布。不露布，午夜正明，天曉不露。


秦山曾結社，東塔共參隨，破家散宅後，天涯各自趨。愧我多飄泊，羨君獨掩扉，兀坐三十載，陶然如一日。生平不露頭角，臨終稍吐風規。咄！莫待夜行剛把火，直須當道與人知。


長松下，怪石旁，揮羽扇，坐琴床，一段天機，急須自薦。討盡世間便宜，不落思筭徬徨，待伊轉得身時，方好喫余痛棒。


聽出聲，見超色，一點孤明，湛然不息。有時陞座談經，有時跏趺靜默，欲識阿師行履，不落聖凡階級。


是僧非僧、是俗非俗，三教精通，百氏咸熟。突出烏珠仔細看，展開兩手是什麼？非但淨名杜口，鼻祖也道不識。


四大本空，人人著相；五蘊非有，念念攀緣。著相故，莫肯捨其一毛；攀緣故，誰能空於一念？一念若空捨，全身不吝、四相不著，燃諸體何難？顧爾白齋，其見是歟？兩手秪存五指，一身備及萬行。古之藥王善見即今白齋、今之白齋即古藥王善見，分實不分，相原無相，渾古今為一體，濟五濁而無方。


銅棺山頂大徹，禹門堂上親傳。一條白棒，振起濟北將墜之綱宗；六坐道場，直指積劫沉埋之故寶。若貧兒遇王父，受用無窮；似病子得良醫，了生脫死。慈悲莫及，恩大難酬。當年不遇提攜，今日何從得識？寤寐尋思無可酬，舍己從人堪報德。


若言是我師，我師已去世；若言非我師，面目渾不異。是與不是總皆虛，我師之真紅冶知。


老漢從來沒樣，丹青妄描其狀。若還是我本師，那有閒功坐上忙？忙六道，拯迷流，度盡眾生方了願。


描也描不成、畫也畫不就，通身一條棒，棒下令人透，果能透體露，堂堂無別有。咄！


纔出龍池門，開闢罄山去，今將四十年，撐天并拄地。有耳誰不聞？有眼誰不見？露柱掛燈籠，山門朝佛殿，一生參學事已成，兩手相扶猶不放。


堂堂楊公，維周之虎，世出名胄，在夫子所。爰及公身，繼光乃祖，不煩一矢，定茲南土。吳民艾安，辭祿養素，德望信人，功烈遠播。晚歸法王，作法金湯，追美大年，為紀為綱，物外世間，並濟休光。眉宇豐隆，實維楊公，南山有松，媲美斯容。


欲識洞然師，從來未常晤，忽見紙上的，怳然如會過。者個即洞然，只恐成差誤，者個非洞然，眉目誰遮護？直須掇轉太虛看，萬象光中全體露，亭亭兮玉樹丰標，凜凜兮冰壺襟度。琅玕山裏建叢林，玅泉堂上真慈父，輪珠靜坐默無言，從教海底旋烏兔。咄！懸向高堂，松蒼石古。


身居濁世，意尚清閒，屠刀放下，與佛齊肩。參禮多方知識，唯求一著機先，誠為法門弟子，世儒拱手推賢。仁廉義廉，青草卓卓白雲邊；道弘德弘，綠水涓涓碧澗中。踏翻大海，踢倒孤峰。咄！這裏識得，不枉覿面相逢。


持戒但束身，非身何所束？當頭能坐斷，是名真見月。


雲山自古兩相依，雲作山裳山作居，脫去遍空籠宇宙，收來小塢可藏伊。花開碧軸家常畫，水瀉清泉供客炊，彼此互為誠自得，天然一種不思議。


行也然、坐也然，語也然、默也然，行坐語默體安然，從來本體難描畫，畫出誰知失本然？欲本然，卓卓孤峰獨頂天。


者漢本來沒樣，丹青怎生描狀？認取者個便是，摘花碓杵頭上，不假摩醯隻眼，洞徹元初意況。總然畫得成渠，也是範圍模樣。


自他有異，形影還同，兩沒交涉，吞吐虛空。隨緣不變兮，突出難辨；不變隨緣兮，觸處皆逢。咄！正恁麼時，隨緣耶？不變耶？今日斬新翻舊案，曹谿無底水無痕。


先天不生，後天不滅，正恁麼時，丰姿越格。握臨濟之吹毛，截野狐之窠窟，乘慈明之巨舟，拯苦海之沉溺。慣將一喝驗來機，耳聾三日求人識。


者老漢，禪不明、教不諳、律不持、佛不念，脫體無依，道方一貫。噫！到底還他肌骨好，不搽紅粉也風流。


不譚玄、不說玅，三拜得髓，鼻祖已道。整衣就座又如何？千古萬古令人造。


咄哉！者漢全沒思筭，聖亦不希、凡亦不厭，好不自誇、歹常自見，輕輕拈出口頭句，落草求人續正傳。


前三三，後三三，一領袈裟搭半肩，剛然洞徹其中旨，天上人間事不凡。


手持麈尾默無言，一領袈裟搭半肩，直視兩傍筵下眾，箇中誰不占機先？


諸佛出世，唯為一事，脫珍御服，著弊垢衣，隱勝現劣，捨淨入穢。者漢無端走入群隊，被人問著一事，料你開不得嘴。


智者不自贊，自贊即是愚，除卻愚與智，於中作麼題？欲題題極處，惟有自家知。


咄哉！者漢無一可羨，自幼家貧失學，未老氣血先弱，不貴門庭熱鬧，秪圖賢衲數人，各各冰霜節操，永繼太白傳燈。


天童一會人，惟汝不唧溜，祖師向上事，晝夜苦參究，鈍置二十年，方識自家醜。欲作他家兒，莫效伊做就，徹底盡掀翻，斬新成活計，針眼裡跳，剎竿頭遊戲，始可入廛垂手，定然出類拔萃。


太白峰前事，分明舉似伊，手中拈白拂，腳下謾針錐。那邊別有真消息？只許渾家父子知。


影從形生、形從心生，心若不生，形影皆空。空原不空，玅化無窮，無窮妙化，背覺合塵。一條白棒，天下縱橫，啟迷為悟，點銕成金。能所不立，物我互融，上行下效，永繼祖燈。


手拈白麈尾，用處不思議，未具超方眼，誰人識得你？


眼裡無觔，皮下沒血，原來似箇傀儡，抽牽便露醜拙。咄！誰知正法眼，向者瞎驢滅？


者漢幼愚拙，文義全不識，老大自知非，心常懷映雪。半點不相瞞，盡情為伊說，春風原不在花枝，至體從來無簡擇。


者漢為人，別無指示，一條白棒，令人悟去。悟與不悟，有何憑據？獅子解翻身，韓盧唯逐塊，一一檢點分明，豈肯懡放去？放與不放自家知，珍重兒曹莫效伊。


本來無面目，特地五十七，半點不相瞞，渾身皆露出。江南去復來，刺腦入膠漆，若再打之遶，何日是休日？今欲作退藏，佛階代我劃。


像像像，者裏寫得著，方顯真見量，非但出人頭地，千聖無不遜讓。


十九出家，三十見道，正眼看來，堪發一笑。且道笑箇甚麼？一片白雲橫谷口，幾多歸鳥自迷巢。


咄哉！者漢無一可羨，禪未經參，道豈預諳？唯喜恬退，善推過量，榮辱不形、毀譽莫辨，不掩他長、不遮己短，一切時中，二空為觀。若真吾嗣，理當一貫。


者漢從來不住相，妍妍醜醜非其狀，蓋色騎聲絕見聞，塵塵剎剎自呈樣。功德天、黑暗女、癩狗、泥豬咸共體，只為初時一念迷，直至於今立彼此。巧施爐鞴情襟，大舉鉗鎚鎔固執，縱逢錯節事難分，自有人間鈍斧子。


道為率性之源，身為載道之器。器潔則形端影直，源淨則響順聲和。影直故，皈從者眾；響順故，感化者深。凡為化導之師、荷擔法門之任，莫不從修身養性始，惟閒居慎獨乃為得之。且道如何是慎獨底事？一領布衣光似雪，雒陽歸後不曾緇。


雖坐鬘徑峰，實在國山院，彼此沒囊藏，拈出與人薦。直下識得渠，真假俱是幻，緇素若分明，堪為我法眷。撮土作香焚，是名真供養。


無道可尊，無法可說，得座披衣，應箇時節。眾中雖有玅吉祥，擬欲白椎遭點額。


這老漢，沒崖岸，法界以為身，虛空是其量，五湖衲子孰知蹤？四海高人咸罔測，惟有丹青顧周望，妙筆輕輕能寫出。拈條白棒按來機，打得心空及第歸，更有一般相為處，入門頻喚點茶來。


老漢從來據實，不會無端捏出，蕩除佛祖玄妙，掃空魔外妖孽，手拈白拂按來機，覿體為伊渾莫測，唯有禪人字了幻，多載相隨方始諳。冷地思量無可酬，權請丹青寫模樣，他年懸向草堂前，管取野狐自潛狀。


麤眉細目，髮白齒落，老老大大，何勞做作？不若放下，身心隨處，逍遙快樂。


描不成、畫不就，這個阿師，從何逗漏？三尺麈尾信手拈，七尺烏藤豎背後，識得伊家親做處，方堪踞坐獨稱尊。


最甘清淡絕攀緣，一種平懷樂性天，高據猊床提正令，橫拈麈尾驗來賢。燈傳太白堂中焰，花吐祇園樹裏顏，見徹老僧真面目，滿林綠葉蔭春巔。


咄哉！者賊有甚奇特？指鹿為馬、喚龜作鱉，禪不用參、法無可說，慣將三日耳曨案，要使衲僧當下徹。


老僧無面目，從緣示幻蹤，夢中瞠笑眼，筆底現慈容。悟真元無體，了相亦非身，身體兩無處，分身遍剎塵。


者漢從來無相，恰被丹青描狀，處已唯好謙和，待人專於敬讓，說法不通文義，治家一味小樣，元是沒搭煞的阿師，何用焚香供養？


者箇阿師，不立規則，鬧市裡安身、深山裡作活，慣用烏豆法，擒取白拈賊，佛魔俱掃，鬼神莫測，今朝圖出在人前，一生醜拙難埋沒。


你若是我，有文無質；我若是你，有質無文；你我不二，文質彬彬。非學就，是天生，一團錦繡，五彩粧成，乾坤有改，至體常存。信手拈來無剩法，明明一道古猶今。


幻寓七十翁，潦倒渾無用，強應別山招，始見慈悲重，頗有濟眾心，奈無法可剩，若更打葛藤，豈有休歇分？


老僧真面目，原非有相狀，迥出於言思，亦超於限量，卻在筆尖頭，露出者模樣。若道是我真，眚見空花像；若道非我真，覓波離水上。忽被無舌人，喚作浮和尚。


不落有無，中間突出，拋鉤撒網，不徒自得。在頃刻間坐七處道場，於剎那際了我為僧事，今朝收起絲綸，方可逍遙自適。


昔緣不昧今還覲，侍奉多年若最初，願子時時頻返炤，有朝忽悟趙州無。


人我相空，是非莫論，善應來機，說法無吝。七坐道場，宛如一眴，此是阿誰？福城老漢。


見月休觀指，歸家罷問程，空堂唯獨坐，對面孰知音？噫！指天指地沒人會，七尺藤條兩手扶。


鏡裡花，水中月，看去則有，拈來是無。明眼漢向未落有無之際見得徹去，便自拍掌呵呵大笑，云：元來老和尚在者裡。


天庭髮短，地角鬚長，上下勿稱，笑倒傍觀。言中有深意，笑裡露吹毛，一句括人天，幾曾容眹跡？


撥轉上頭關，佛眼覷不見，惟許過量人，可通者一線。氣類自相投，風神全體現，拈起一莖草，便作吹毛劍。


瘦有精神，老無倦態，鼓兩片皮，說法無礙。掃不空習、驅自欺怪，世、出世間人重事，老僧看去總成獃。


渠不是我，眼裏無觔；我不是渠，未到無心。從來自家斷，何用他人評？多少阿師聞是說，端然趺坐學無心，莫謂無心便是道，無心猶隔兩三重，識得隔，頓超出，者點機須透徹。


渠無我不立，我無渠不尊，渠我原無異，法界示分身。四生等一子，三界視同人，故拈者條棒，棒棒啟迷津。


尸陀林案閱知歸，聞舉薰風永絕疑，不是兩番霜雪冷，怎教五葉競芳菲？


日中陽焰，火裡晶冰，從無而有，隨處現身。有既不有，無豈真無？手持一柄拂，終日嘴盧都。


咄！者裡、那個，落得一點墨、著得一毫色，卻向皮毛上寫幾筆，也道像者老賊。若要像者老賊，須向三日耳聾中透徹始得。


手拈玉麈面朝南，正坐當軒孰敢攀？縱有佛魔難近傍，天然氣概出人間。


默時說，說時默，大施門開無壅塞，者裡分明見得親，便是渠儂真面目。


者老漢，真自在，世、出世間法，看得總平懷。唯拈箇拂子，要人明主宰，劫石可移動，此心寧變改。咄！


天庭無剩髮，地閣有長鬚，少小不勤學，老大徒傷悲。一片疑情，時難撒手，十七年來未嘗解帶，不透諸佛出身處，直至如今安慶快，原來是箇鈍根阿師，石門何用焚香拜？

