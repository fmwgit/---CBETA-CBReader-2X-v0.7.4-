嘉興大藏經（新文豐版）數位版, No. B277 雲棲法彙（選錄）(第12卷-第25卷)


孝順父母 忠報君王 裝塑佛像 印造經典
齋供僧伽 敬事師長 營修寺宇 流通善法
禁絕宰殺 買放生命 飯食饑民 衣濟寒凍
開掘義井 修理橋梁 平砌街道 普施茶湯
看療病人 給散藥餌 伸雪冤枉 出減刑罪
安養衰老 撫育孤孩 埋藏屍骨 給與棺木
饒免債負 義讓財產 還他遺失 救濟患苦
祈禳災難 薦拔亡魂 勸和爭訟 生全人命


人天路上作福為先 生死海中念佛第一


尊榮豪貴者。繇宿植善因。因勝果必隆。今成大福聚。深達罪福相。果中更植因。喻如錦上花。重重美無盡。如是修福已。復應慎觀察。修福不修慧。終非解脫因。福慧二俱修。世出世第一。眾生真慧性。皆以雜念昏。修慧之要門。但一心念佛。念極心清淨。心淨土亦淨。蓮臺最上品。於中而受生。見佛悟無生。究竟成佛道。三界無倫匹。是名大尊貴。


惟妙法華。盛傳震旦。有信比丘。欲重梓之。詣彼逃名。大居士所。求於疏文。募化四眾。居士作偈。以文屬我。我亦無文。而作偈曰。此法華經。板百二十。計一板直。正十二銖。積六十金。板則成就。我見巨室。服玩宴樂。少分之費。足搆全經。云何世人。為彼弗惜。為此則吝。而於其中。顛倒行事。昔佛明誨。能於末法。演說此經。盡世難事。難中之難。所不能及。我謂末法。能刻此經。亦復如是。嗟乎此經。書者名筆。模者名木。鏤者名刃。成者為字。而今此經。當在何處。明星熒熒。所不能證。雙林寥寥。所不能滅。丈六尺身。所不能縮。千丈遍界。所不能舒。藥王焚身。所不能供。大牛之車。所不能載。火宅熾燄。所不能燒。觀音千眼。所不能睹。惡魔眾類。所不能傷。諸陀羅尼。所不能護。久持法達。所不能誦。亡句曹溪。所不能泯。嗟乎此經。若為刻之。是故我說。能刻此經。是為甚難。願聞難者。共成所難。


作福不念佛。福盡還沈淪。念佛不作福。入道多苦辛。無福不念佛。地獄鬼畜群。念佛兼作福。後證兩足尊。


我見世人作生日。僧道設齋俗設席。設齋我亦畏奔波。一榻蕭然坐虛室。念念回光不背恩。是則名為作生日。


我見世人賀生日。酒脯金珠并綺縠。更饒錦字滿華堂。衲僧分上毫無益。降魔高豎太平旗。是則名為賀生日。


我見世人避生日。裹糧潛形入山谷。怪我翻從山谷來。六街三市無人識。覓伊生處了然無。是則名為避生日。


我見世人認生日。形骸初向胞胎出。便道身心自此成。昧卻明珠捫影跡。豁然父母未生前。是則名為認生日。


我見世人數生日。一二三歲乃至百。從頭甲己又庚壬。卻是空中論鳥跡。了知四十九年非。是則名為數生日。


我見世人怕生日。一年年老無常逼。趁時作樂何太癡。鍊形永世終無實。請君努力悟無生。是則名為怕生日。


病從身生。身從業生。不造諸業。禍消福增。娑婆念佛。極樂標名。一心不亂。上品位登。


不須索偈。偈亦性空。真照不滅。是汝己躬。


持戒念佛。乞食支命。如是做去。法語已竟。


聾啞癡僧。名曰性靈。世間好惡。何足評論。是非長短。何必強分。以此不說。即杜禍門。以此勿聽。即塞謗門。以此不疑。成就信門。人能學我。萬禍無侵。再或精進。聖道可成。


萬象之中。唯空為大。空在我心。眇如一芥。大哉心乎。誰與對待。無對待故。是以無外。


有生必有死。長短安足論。今得圓僧相。平生願已滿。當生大歡喜。切勿懷憂惱。萬緣俱放下。但一心念佛。注想極樂國。上品蓮華生。見佛悟無生。還來度一切。


有過如病人。舉過如醫王。諱病而惡醫。是名大愚癡。


口出穢語。如流蛆蟲。爾身如廁。屎尿所叢。死在地獄。號曰烊銅。犁耕拔舌。痛徹心胸。報滿為人。下賤貧窮。聲啞口臭。無辜招凶。言縱有理。人不聽從。嗚呼哀哉。銘刻於中。


作善致祥。善滅祥滅。有物永存。綿彼曠劫。非善非惡。非祥非殃。是故捨幻。住於真常。


今日賀新春。歲時重換卻。昨日作麼生。十二月廿八。


濟寧城。地藏院。隱隱猶聞發弘願。巧禪和空缽還家。癡道人賣衣買麵。喫麵人。休亂嚥。照管胸中石頭片。


數年佛殿蔓延。一瞬魔宮震肅。即非新起規模。原是本來面目。


老鼠唧唧。華嚴歷歷。奇哉王侍郎。卻被畜生惑。貓兒突出畫堂前。床頭說法無消息。無消息。大方廣佛華嚴經。世主妙嚴品第一。


雲棲主人愛食蕨。衲子山前群採折。採歸食已洗足坐。忉忉喚我談心訣。心訣何須待我談。蹉過山前好時節。蕨蕨。豎起拳頭向汝說。


舊年今日乞巧。生鐵犁頭笑倒。一拳打破死生關。露出堂堂師子貌。


盤盤曲曲。深深密密。出門則帶水拖泥。閉戶則泯蹤絕跡。險遭玉鼎調和。幾被金鍼挑剔。今來復入波濤。但願永離羅織。休嫌肢體廉纖。莫怪廊房窄塞。若知圓覺作伽藍。眼前便是金剛窟。


因緣動煖溼堅。和合青黃赤白。靈明一點無虧。輪轉千迴不歇。圓融首尾交參。行布後先莫越。且道劫劫波波。誰是到家時節咦。一回火滅煙消。管取安閒寂默。是則是。恐汝黑暗裏坐。覷破向上機關。任取光輝洞徹。


曾子吾省吾。莊生吾喪我。莊若犯異端。夫子亦難躲。意必固我四皆無。無我喪我同一夥。


五十年前詠見衡。一似描形不識面。要將無見當玄修。野狐偽作金毛現。願依夫子真實言。念念存誠心不變。一朝悟取首楞嚴。見見之時非是見。


跨上白牛車。尺木橫當面。頂門眼圓睜。正見時時現。千程復萬程。永劫何曾變。畢竟是甚麼來。黑臉胡僧坐壁邊。一物不存如是見。


不音之音。名曰至音。沈沈寂寂。吼動乾坤。無叩而鳴。古人所箴。學道之士。默以養真。


不器之器。名曰上器。積厚養深。一出名世。欲速不達。古人所刺。學道之士。靜以俟勢。


不智之智。名曰真智。蠢然其容。靈輝內熾。用察為明。古人所忌。學道之士。晦以混世。


不巧之巧。名曰極巧。一事無能。萬法俱了。露才揚己。古人所少。學道之士。朴以自保。


非玉非金銀。非珠犀瑪瑙。猗頓失其富。海藏慚乏少。普應眾生求。是名曰多寶。


四十九年間。開示佛知見。得此一毫端。一切塵中現。人皆用筆墨。爾則鍼和線。葉葉蓮華生。字字光明遍。心相本無形。即境能通變。我以筆為舌。今用斯為薦。共結菩提因。永轉空王殿。


撫松攜琴。悠然自適。外儀堂堂。內心寂寂。寂而能應。是名虛谷。


流動兮如舟。亮達兮如燈。老而不倦兮。如舟長行燈長明。是之謂傳法度眾生。


古有馮公。殫心梵夾。續慶喜風。輕財護法。今有馮公。朝市林泉。被達磨衣。跏趺入禪。先後二公。殊行一軌。似空合空。如水投水。是之謂惟有真實。復何論乎皮髓。


其心直。其容愉。其願廣。其懷虛。恩加藩臬。功被釋儒。潔心飫羊公之菜。禮賢駐文侯之車。解脫岸東坡之幘。圓明握龍舒之珠。護法也不妨政教。安禪也時親簿書。本來面目自如如。


將軍身。菩薩心。劍戟場。栴檀林。不離幻。我。得自性之元真。


孝悌躬修。溫良世守。請額者則曰儼太丘萬石之風。議諡者則曰兼仲尼德容之有。而復歸心覺路。積行檀門。尚志乎淨名龐叟。是謂聖代之醇儒。樂邦之善友。


敏而無驕。積而能施。學優而倦於仕。生存守道而飭躬。臨行以理而正志。誠哉素不染塵。虛不留滓。夫是之謂寰中開士。


貞以節稱。壽以仁植。譽播鄉評。榮來　帝錫。孝哉令子。光揚母德。


貌古而心亦古。學優而祿未優。晚榮章服。老賁園丘。非聲色貨利能移志。唯琴書竹石以消憂。是則敦儒道乃士林之逸品。修淨業實蓮土之高流。


其心真。其行篤。其念佛惟日不足。潛德自生輝。蘭香在幽谷。


瘦若枯柴。衰如落葉。獃比盲龜。拙同跛鱉。無道可尊。無法可說。問渠趺坐何為。但念阿彌陀佛。


依肉像。出紙像。紙像固不真。肉像還成妄。那箇是雲棲和尚。


十畫九不像。惱殺丹青匠。庶幾此近之。權留作供養。若道這便是。依然成兩樣。不兩樣。三十棒。


這老漢。頑如石。硉矹兮臞容。硠砊兮瘦骨。守癡獃矻矻乎孤危。沒伎倆硜硜乎固執。堅以實。鐫不得。打摹人。徒白黑。


屋可蔽風雨。何苦鬥華麗。堯舜古聖君。光宅天下被。茅茨未嘗翦。土階亦不砌。不知爾何人。鱗鱗居大第。


食可充饑腸。何苦尚腴靡。孔顏古聖師。悅心飽義理。一簞復一瓢。飯蔬食飲水。不知爾何人。肥甘滿砧几。


器可足使令。何苦作淫巧。釋迦三界師。萬德備天藻。一持缽多羅。四綴猶未了。不知爾何人。杯箸嚴七寶。


衣可蓋形體。何苦競文飾。迦葉首傳燈。聞譽千古溢。頭陀百結鶉。老死終弗易。不知爾何人。遍身皆綺縠。


齋僧本善緣。因果非細事。或侵或那移。惡報繇此致。不見火枷燒。焦檻垂後世。


起會本善緣。慎勿圖利己。圖利而起會。會起殃亦起。寶池諸上人。此會佳無比。


修造本善緣。罪福於中伏。即此造天堂。即此造地獄。暫時誇壯觀。後悔不能贖。


裝塑本善緣。莫以佛為貨。剋取佛身錢。一過是百過。自己好佛堂。冷落無人坐。


說戒本善緣。須己戒明備。如瞽引諸盲。彼此共顛墜。況復王制嚴。違制先得罪。


講經本善緣。應觀年與解。年少解未精。韞匱時有待。速成不堅牢。早發還先敗。


為眾司藍若。掉頭出三門。應募典廚局。踊躍如飆奔。晝烹兼夜炮。僕僕甘勞辛。嗟哉復嗟哉。淨穢胡不分。


參訪鄉邑間。動以路遙辭。應緣疆域外。束裝疾驅馳。山水幾登涉。饑渴渾忘時。嗟哉復嗟哉。輕重真弗思。


東鄰有家士。身恆處伽藍。西鄰出家兒。心惟戀塵寰。捨離清淨眾。善友呼不還。嗟哉復嗟哉。賢愚隔天潭。


先時出火宅。妻子如仇讎。少時返火宅。恩愛仍綢繆。忘失最初心。黃金變成鋀。嗟哉復嗟哉。升墮誰之尤。


古聞久積德。皓首猶陸沈。今見小有才。年少而自尊。堂堂據高位。如雛強淩雲。嗟哉復嗟哉。止進繇人心。


大聖垂金口。為度諸有情。癡僧習古教。資之以營生。所得極微尟。所失如丘陵。嗟哉復嗟哉。貴賤淆其評。


習聽無生法。如嚙木札羹。一聞長生術。酷嗜努力行。棄彼吠琉璃。堅持沼中冰。嗟哉復嗟哉。取捨難為情。


昔人憫後學。註疏通蒙求。今人背古德。笑斥同謠謳。千賢盡成非。惟己與佛儔。嗟哉復嗟哉。妍醜曾無羞。


春開講演席。掛缽聲相鳴。秋結禪那期。孤存二三僧。終身披輿圖。曾不舉足行。嗟哉復嗟哉。真贗何時明。


堂堂圓顱客。臨終兒女顏。嫋嫋蛾眉流。坐脫如入禪。古來僧化俗。今俗為僧先。嗟哉復嗟哉。主賓誠倒顛。


兩情始相歡。結義重金石。一朝變故生。背棄已如擲。嗟哉禽獸心。鬼神瞰其側。不見漢曾孫。故劍殷勤覓。毋以新情牽。頓令舊情失。新舊總歸空。大夢何時極。願言盡此身。同生極樂國。


壯士有烈心。不忘報一飯。況復知道者。忍作瞞心漢。顛危賴扶持。過眼不相看。試於靜夜思。寧不愧流汗。平生是男兒。方寸常自勘。畢竟了此恩。同登極樂岸。


古稱君子交。汪汪澹如水。非彼情獨疏。見道者如此。明皇得太真。漆膠誰能比。傷心馬嵬驛。一別千年矣。恩愛竟何存。空華眼前美。痛哉無始來。四海別離淚。大苦永棄捐。同歸極樂會。


袁盎殺晁錯。遂成千古冤。脫令無盎計。錯豈終長年。大命非人為。冥冥使之然。四大自生死。於我何與焉。聖哉黃面叟。談笑錐刀前。冤親本平等。同遊極樂天。


人苦凡夫名。超之欲入聖。操此上人心。窮高不知病。我觀聖與凡。無欠亦無賸。廓然平等門。高下何足競。抑之又抑之。乃見真如性。


髮膚日衰毀。所遭仍更奇。彩衣何翩翩。不殊五男兒。中年強力者。乃至旄與倪。聰明負耳目。靈林兩相齊性靈病聾。大林病瞽。空山乏紙筆。幸喜多栗梨。稍知六與七。傲然超等夷。一飽無復事。念此堪涕洟。達哉陶彭澤。忘憂且銜杯。我亦巧作喻。如病寧廢醫。膏肓不可治。強治徒勞疲。何以代杯酒。高歌聊自怡。


一日十二時。十一在床臥。半時彳亍行。半時蹲踞坐。形骸久尪羸。心神復摧挫。如春冰欲泮。如殘月將墮。置我無何鄉。懇祈諸上座。


終日我求去。終日人求來。來者理若是。去者何為哉。去者理若是。來者真癡獃。法食四料簡。詳審毋張乖。


憶昔甫幼沖。斯齒為爾食。工如匠鑿山。狡如狐處窟。覓之不可見。驅之不可出。殘缺我門戶。崩頹我垣壁。比鄰失所侶。配偶亡其匹。幾年百之半。已落三之一。或陳戟刺方。或獻火攻策。客憐而教我。我笑而謝客。祇因咀嚼礙。所以討治急。段食棄如唾。水飲甘如蜜。此樂常有餘。彼害奚足戚。殷勤報爾蟲。安隱寓吾室。佛尚捨全身。吾何吝纖骨。吾骨及爾躬。二俱是幻色。


萬樹喧啼烏。好鳥絕音響。毒啄所殘害。慘酷甚羅網。身在袈裟下。能無慈悲想。嗟此濁惡林。我願生安養。


挑包頂笠辭鄉曲。纔出門時又愁宿。長伸兩腳旅邪眠。夢醒惟思一甌粥。粥罷抽單問路行。午齋念念生饑腹。從朝至暮只如斯。不知身是沙門屬。安山風雨阻征途。千佛樓前憩勞足。飽飯嬉然百不憂。時聞笑語聲相續。問渠行腳事如何。面面相看口如木。生死事大非等閒。瞎走狂遊恐非福。莫道平生止自知。閻家老眼明如燭。一朝打算草鞋錢。祇恐笑聲翻作哭。


喬村瞽。何其賢。百結伶仃兮。意氣閒閒。辭多受少兮。心絕攀援。誰云無目兮。雙眸燭天。彼持缽而登壟兮。胡不為之汗顏。潔其名而汙其行者有矣。明於目而盲於心者皆然。吁嗟乎。喬村瞽。何其賢。


跛腳法師胡以名。良繇能說不能行。我今行說兩俱拙。不應無實當斯稱。春王正月才過十。午間隨例入浴室。失足俄沈百沸湯。不起床敷五十日。瘡痍甫平筋力疲。左長右短行參差。東行夾輔二童子。西行交倚雙筇枝。是故此師名跛腳。跛去跛來人笑殺。笑殺平生好放生。善因惡果理難合。頗有市肆旃陀羅。刲羊擊牛烹鳧鵝。鱉鱔蟹蛤殺無數。而反康豫無纖痾。放生誠有長壽理。因果無差休亂擬。我昔殺業今須償。身痛心生大歡喜。傍人問我喜者何。我以此腳成蹉跎。趨奔無始至今日。步步趁入無明窠。或趨名兮據高位。衝寒踏。遍金階地。或趨利兮走天涯。歷盡燕秦并楚魏。或趨豪勢候門牆。不減立雪之游楊。或趨女色越垣閫。繇此暮夜遭傷亡。或趨檀施求無已。匍匐泥塗沒其趾。或趨友朋時往來。破夏踐殞諸蟲蟻。或趨五嶽及三山。南馳北騖芒鞋穿。所以如來苦呵責。舉足動足皆冤愆。幸哉今跛損成益。思欲閒行行不得。潛形斂跡守林巒。多種狂心一朝息。客來恕我不起延。兀兀似入磨磚禪。閉門無事且高枕。欲學翠色煙嵐眠。祇愁此腳不終疾。趨奔萬境仍如昔。願君不跛如跛人。勝彼長年掩關客。


古自恣。協金蘭。今自恣。生棘刺。口談地獄忿起爭。目對毗尼盲不視。何怪乎正法衰魔軍熾。雲棲主人發長歎。一則傷我心。一則慰我志。君不見。愛禮故存羊。宣尼曾告端木賜。


庭前爆竹聲初歇。又是上元燈火節。彈指流光去不停。衲衣下事何時決。細尋思。堪痛切。各各這迴須猛烈。提起陳年舊話頭。直教打破疑團徹。


鬼母失兒情太戚。天上人間求未得。缽盂指示空睹形。盡其神力不能出。回光省過大歸依。剎那母子重相識。重相識。遲八刻。自家懷裏抱嬰兒。何必向如來膝下殷勤覓。


須知有念終無念。千丈綺羅無一線。誰識無情卻有情。庭前鐵樹發新英。無亦非。有亦非。偏南倚北莫相譏。無亦是。有亦是。東行西去隨我意。君不見。虛空本。自絕中邊。東西南北何曾異。


螟蛉螟蛉何其靈。得種歸來兮呼謍謍。非己所生兮肖己形。巧矣乎。人不如螟蛉。


螟蛉螟蛉何其冥。不憚劬勞兮育而嬰。羽翼既成兮去不停。悲矣乎。人亦如螟蛉。


擯之出。牽之入。不解此意堪太息。本人抱恨傍人譏。譏議雲棲多是非。是非兩忘豈不好。攝折門中胡可少。君不見。祇園庭無長臂蹤。杏壇鳴鼓猶鼕鼕。


堂內身。堂外身。薄皮裹血痛癢均。堂內蚊。堂外蚊逢人則唼無疏親。吁嗟兮。堂內之身帳復帳。素膚綽約如天上。堂外之身赤眠。肢體班駮珊瑚鮮。秦人歌。趙人哭。法門平等兮。何不損有餘補不足。寄語執事。僧。古人曾有囑。我願君王心。化作光明燭。


寺放生。人所居。池放生。魚所廬。懷吾居。愛吾廬。僧生情不殊。奈之何。造寺不憚勞與劬。開池愀然眉不舒。安知魚之不為人。人之不為魚。而但知居之可懷兮。何太愚。


沈痾憚應酬。頹齡倦趨步。蓬門深谷中。高車忽相顧。非敢傲王侯。不欲為妾婦。知我必見原。罪我則生怒。知我與罪我。如電亦如露。勞他介紹人。切切懷憂怖。君不見。銜花巖下老古錐。無暇抬頭拭涕吐。


士俗不可醫。祇為居無竹。種竹若成竿。俗士應不俗。惟人號曰獃。獃毒從胎來。封結甚牢固。千聖無能開。世間儻有醫獃術。何繇敗家與亡國。


萬山無人縱鷹狗。頑石高低盡遮醜。糝遍苔痕白似氈。壓翻莆葉青如韭。寒膏時煮竹爐茶。潔體不陪金帳酒。水晶城外一聲梆。玉關頓地開銀紐。


水溺其體兮磨碎其骨。拔其精華兮賸其滓質。勞人力而成兮。人復厭之而不食。暴殄天物兮是誰之責。不如炒作荳豉兮。物不損而人益。


吾翁與浙何多緣。黃堂藩臬恩綿聯。浙人失翁如失母。翁獨登比如登仙。仙凡路杳奚足恨。會見日月揚中天。甘棠遺愛被泉石。紫薇花共優曇鮮。


我適生年八十一。君逢初度齊八十。我生正月二十二。君生先我纔一日。筵前羅綺粲如花。門外賓朋密如織。世間祝壽比岡陵。我祝惟期安樂國。國中教主阿彌陀。超出人天壽無極。願君憶念似慈親。老去光陰莫虛擲。


巧塑天花屑。逡巡出聖躬。曾聞兜率院。今見水晶宮。玉液滋蟠腹。銀光溢笑容。已空凡世黑。何必太陽紅。


頑銅初出冶。大寶已成文。外示團圓相。中存方正心。見逢三九運。更祝十千春。獨有林間子。無卿亦不貧。


真誠學道人。惟圖道眼親。在地離纖土。居廛絕四鄰。空華非有質。明鏡本無塵。但自心成佛。何妨跡是民。


心是矜刑日。身當討賊年。慈威機迭運。文武事非懸。劍氣初侵斗。琴聲欲墮蟬。佇看邊燒熄。重話綠蘿前。


訪舊論懷實可傷。經年獨臥涅槃堂。門無過客窗無紙。爐有寒灰席有霜。病後始知身是苦。健時多半為人忙。老僧自有安閒法。八苦交煎總不妨。


幻質寧知有敗傷。舉頭驚到涅槃堂。一生盡也殘更夢。萬慮灰來皎日霜。過去業多心主亂。前趨路險腳跟忙。而今欲問安閒法。臨渴開池事已妨。


徒入空門最可傷。涅槃今是試僧堂。炎燒五內魚遊釜。痛切諸根草被霜。獨抱癡禪成底事。旁修外術枉干忙。人人道有安閒法。爭奈臨行一句妨。


脫體無依絕毀傷。沈痾終日自堂堂。心燈破暗明如月。慧劍降魔凜似霜。藥病兩非何足辯。死生雙幻不須忙。從誰更覓安閒法。纔說安閒便有妨。


年少嶄然遠利名。出家何幸得成僧。丹臺頓斷絲千縷。佛殿新除草萬莖。無見頂全顯露。本來面目倍分明。宗門正啟羅英傑。及第須登最上乘。


玉殿傳臚第一人。杖藜今到衲僧門。剡溪興在連宵宿。蓮社情多盡日論。定水淨除心地垢。慧燈高爍性天昏。一朝勘破香巖缽。雙報君恩與佛恩。


七尺蘅茆百結鶉。安貧無事謁侯門。因過古寺酬先約。卻荷仙舟接素論。出岫閒雲難駐跡。埋塵寶鏡欲磨昏。青山且闢維摩室。他日從來謝此恩。


今代衣冠太古心。慎言常鎖是非門。參禪志已齊張拙。好學名堪入魯論。蓮棹兩移來白社。繩床幾度坐黃昏。他年定慧功成日。須念從前止觀恩。


道學權衡正屬君。絳帷風動馬融門。三家古教隨緣說。二字良知極口論。靜力偏從忙裏得。壯懷不為老來昏。陽明洞水今方涸。霖雨蒼生莫負恩。


早結仙遊出世塵。又從庭訓入黌門。揚州夢斷瓊花興。海浦情牽貝葉論。攝念僅能收掉舉。體心方可破迷昏。休將止觀顢頇語。孤負天台教主恩。


薇垣瑞彩動南屏。佛國重開了義經。千指飽分香積界。一官清沁玉圍城。現身宛是初玄度。弘道慚非舊永明。歌唄滿途休恨別。行看霖雨慰蒼生。


孔老依希未識真。千家異計等微塵。一乘堂奧迷心眼。三界囹圄鎖幻身。金紫光中荒白業。槧鉛叢裏失青春。十年前得逢知己。早作空王幕下賓。


人世真嗟事倒顛。彭殤徒自各論年。繁華冷淡燈前戲。會合分離夢裏緣。紫燕情多悲舊壘。青蚨恩重託飛錢。知君已釋琵琶恨。錦字新題七寶蓮。


平生命坐太孤星。峭似高峰冷似冰。自主自賓還自僕。空菴空榻復空鐺。藤蘿入戶無人翦。燈火消煙借月明。獨有纖毫孤未盡。白雲時至伴幽清。


乾坤大夜正茫茫。雲擁金輪起震方。萬里乍驚天眼豁。千山初現佛頭蒼。繁星麗月難呈彩。毒霧堅冰敢恃強。佇看昇騰當午運。普周群有沐恩光。


蓮池非是愛栽蓮。蓮是華中大覺仙。華發蓮生因帶果。蓮成華落實摧權。展開千葉全機現。攝入孤房眾德圓。醒盡長安紅紫夢。蓮池非是愛栽蓮。


蓮池非是愛栽蓮。蓮是華中混俗仙。內協魚龍成淨侶。外連萍藻結良緣。畫船簫鼓涼風夜。青笠絲綸細雨天。身在汙泥渾不染。蓮池非是愛栽蓮。


蓮池非是愛栽蓮。蓮是華中忍辱仙。幸自深根埋濁土。從他名卉占高原。顏開赫日烘偏豔。實墜秋霜凜倍堅。一點翠心含造化。蓮池非是愛栽蓮。


蓮池非是愛栽蓮。蓮是華中解脫仙。潔體迥離紅粉鬢。清香不戀綺羅筵。密通千孔除諸礙。秀出孤標絕眾纏。碧水青天長自在。蓮池非是愛栽蓮。


畏寒時欲夏。苦熱復思冬。妄想能消滅。安身處處同。


忖得翻成失。擬東仍復西。未來杳無定。何必預勞思。


蠶出桑抽葉。蜂饑樹給花。有人斯有祿。貧者不須嗟。


草食勝空腹。茆堂過露居。人生解知足。煩惱一時除。


世人重如愚。真愚世所棄。祇恐愚不真。愚真道成易。


二十年前事可疑。三千里外遇何奇。焚香擲戟渾如夢。魔佛空爭是與非。


戰罷潢池鬢已皤。綠簑青箬任煙波。功成莫謂長安樂。安樂須知患更多。


魂驚博浪命如絲。誰料終成帝者師。萬戶滿心方解組。赤松嫌我已歸遲。


鯨腸鼴腹量難平。常感君王設醴情。故谷小溪春溜碧。欲烹新茗滌餘酲。


十年聯袂事春宮。佔經生伎已窮。今日九天雲雨近。何須螻蚓伴神龍。


不脫芒鞋入帝閽。一衾春夢眷懷深。星臺祇恐章頻上。未必時時念故人。


塵網依依三十春。昨非今是不須論。息交豈獨忘知己。為愛吾廬夏木陰。


掃聚成形勢便雄。通身皎潔玉光濃。幻裝也解驚群獸。不是尋常一色功。


懶向人間報五更。昂藏野水足平生。不須罔象深深覓。突出明珠本見成。


朝著青衫午著緋。夕陽無復午時衣。榮光過眼真成夢。巢父從來不飲溪。


溪水本無新與舊。久居方表舊溪名。自從認得溪邊主。不趁桃花入武陵。


東方初出漸當陽。使得人間萬事忙。轉軸西來山欲暮。寶光依舊映紗窗。


從來利刃號吹毛。萬樹松絲繫獨牢。莫謂鈍根虧斷德。此中原是活人刀。


九年少室坐岑崟。此地何人更效嚬。拂袖便歸千嶂外。不來從爾問安心。


百竿青筧出流泉。飛舞東西起伏眠。玉乳不知來處遠。祇疑香積有龍涎。


不依雙岫不中巒。湛出當央第一泉。只恐老胡猶不肯。從教千里自涓涓。


安養池中寶似綿。玉洄珠溜正潺湲。何年分得金剛種。來作雲棲一派泉。


幾年魂遶浙城西。十里荷花漾錦陂。踏遍兩峰三竺路。又隨青嶂入雲棲。


千里旌旗擁六飛。投簪欲上釣魚磯。無端忽被閒雲引。迴耀峰前掩竹扉。


洛邑名園歌舞沈。亂鴉啼破幾黃昏。何人學得香山老。千載精廬有梵音。


雙耳披風老敝驢。長途力倦步行徐。低聲說與揚鞭者。一念差來爾即渠。


病瞋艾火恩成怨。蠅入窗櫺暗作明。寄與雲棲清侍者。好從閒夜自評論。


眼洞秋毫看更拙。耳聆鬥蟻聽還遲。不因米價探消息。爭識王椽不是癡。


擒卻魔王得勝回。普天齊樹納降旗。千門萬戶歡聲溢。正是將軍報捷時。


崢嶸頭角入青雲。尾激東南大海渾。背上無人吹牧笛。老僧聊借作蒲茵。


胸中一點雲俱盡。頭上千莖雪未消。老步只宜平直去。不知何意又登高。


雪山大士輪王子。麻麥支身樂有餘。何事缽盂三度溼。更教學士解金魚。


知君覓句為陶情。別有仙方藥更靈。誰信鼻端纖點白。妙過江上數峰青。


孤峰千仞立江心。八面洪濤愁殺人。奈是根深自堅固。幾回經古又逢今。


素履難欺自反尋。死生禍福等浮塵。了知心與天心合。笑聽干戈逼耳根。


劍戟林中樹法幢。大人境界不尋常。翻思南嶽顛危日。千載恩深恨未償。


燁燁黃金瑞吐花。鉗鎚爐炭任交加。臨機何事渾無怯。體白純真不雜沙。


昭代叢林遍幅員。百千龍象正聯翩。平原驀地生波者。卻是渠儂眼未寬。


沮溺當年笑仲尼。仲尼亦恐解幽棲。應憐古德淆訛處。未許傍人取次知。


落魄平生倦倚攀。赤條條地任孤寒。休因蘿蔓依他活。千尺喬松一例看。


繇來直道世難行。枉道求容我不能。萬里滔滔大江水。從教百折也東傾。


木石巖居老此身。招提忽就本無心。如何水月空花境。惱得時人眼不禁。


二十年來破衲衣。終朝相伴不相離。會當乞食王城也。寄與時人更莫疑。


能言好鳥陪雕輦。樂說高僧逐畫船。深谷無人問靈啞寺有啞沙彌。字性靈。一龕閒臥不知年。


好鳥知幾頓絕言。不才仍得返林泉。憑誰寄語船中客。此事勞君入講筵。


玉帶雖珍體不堅。朱提百鍊色彌鮮。頭陀未捨雲山衲。唯有爐分劫外煙。


重華帝子居成侶。五柳先生醉作茵。今日使君無米癖。息機聊爾寄閒身。


伏牛此去三千里。終日騎牛卻外尋。短笛一聲春正好。知音猶恐未知音。


皮毛脫盡肉消磨。體露堂堂白似珂。枯槁已非塵世相。從他稱譽與譏呵。


枯骨群銜莫笑癡。淡中滋味少人知。一回咬徹金剛髓。何必肥甘始療饑。


王宮太子雪山僧。尊貴繇來習自成。千二百人隨左右。也應都是為虛名。


六字真經攝義多。總持一似唱也娑。自從驀直西方去。閒殺臺山指路婆。


苦行無能學杜多。衲衣終歲尚娑娑。明朝又是新年也。借得婆衫卻拜婆。


六花裝就玉乾坤。室有維摩示疾身。一夜毗尼談未了。獨憐孤負老婆心。


六十餘年照世來。炷殘膏盡夢初回。誰言入滅光沈沒。灼地輝天正不埋。


蓮花隨水便為池。不染黃龍洞口泥。鬱鬱香林真種在。依然舊果發新枝常住師號香林。名真果。


買棹入平隍。翩翩萬柳傍。亂煙迷野色。殘照映湖光。駭鹿呼群切。寒鴉擇樹忙。詩成天欲暝。新月下前塘。


肉身本傳舍。迷人自難曉。障緣苦縈牽。煩惱何時了。知君起大慧。心似木已槁。跳出醉夢關。西方孰云杳。借問何能然。燈花發枯草。


人生似春宵。繁華奈將曉。君從鬧裏逃。一笑大事了。鍊形且多奇。朱顏詎能槁。我欲傳禁方。天機恐深杳。聊將願學心。慇懃付詩草。


海上妖氛萬里浮。年來閭巷盡戈矛。干城武士渾無策。投筆書生競覓侯。樂土嗟今民力憊。戰場何日淚痕收。窮簷固有匡時手。姓字憑誰達帝州。


北海蒼龍舊有愆。謫來塵世不知年。萬重雲裹遺蹤在。千仞溪邊舞爪懸。豪氣自能蟠宇宙。靈胎豈得老林泉。他朝吸取清流去。散作甘霖遍九天。


舊時窗下青鸞剖。母為紅顏兒襁褓。高堂今日羅綺筵。母為白頭兒壯年。鐵石心。四十載。虛空有盡情無改。撫遺嬰。現頭角。為報幽冥已如約。吁嗟乎。一生身世真辛苦。換得芳名照千古。眼中似母能幾人。荻筆熊丸傳裏尋。


道人鼓琴不會按。平淡平淡復平淡。平平淡淡信手彈。自覺心頭脫羈絆。曲終展卷寫新詩。帶得餘音筆端散。謾說絲桐解繞梁。卻笑今朝在書案。


鬍鬚秀才書一卷。白頭老子丹一片。碧眼胡僧袒一肩。相看相聚還相戀。不知說甚的。萬古常不厭。想是同根生。血脈原無間。後代兒孫情漸離。各分門戶生仇怨。但請高明玩此圖。尋取當年宗祖面。


藹藹平畦瑞起煙。山翁懷玉正高眠。春深莫訝犁鋤靜。不是人間稻黍田。


花。千枝。萬葩。紅燦錦。彩鋪霞。陪羅綺席。戀王孫家。曉露新粧溼。春風舞袖斜。青帝俄歸幻化。玉容已付塵沙。洛陽園上無顏色。西土池中有物華。


月。時圓。時缺。玉鉤懸。銀鏡徹。然昏衢燈。生虛室白。斜穿鶴鸛巢。直透蛟龍穴。無端雲霧盤旋。頓把本來磨滅。掃開萬里黑朦朧。依舊一天光皎潔。


君不見。東家婦。健如虎。腹孕常將年月數。昨宵猶自倚門閭。今朝命已歸黃土。又不見。西家子。猛如龍。黃昏飽飯睡正濃。遊魂一去不復返。五更命已屬閻翁。目前人。尚如此。遠地他方那可指。閒將親友細推尋。年去月來多少死。方信得。紫陽詩。語的言真不可欺。昨日街頭猶走馬。今朝棺裏已眠屍。伶俐人。休瞌睡。別人與我同一類。狐兔相看不較多。見前放著傍州例。鑽馬腹。入牛胎。地獄心酸實可哀。若還要得人身復。東海撈鍼慢打挨。我作歌。真苦切。眼中滴滴流鮮血。一世交情數句言。從與不從君自決。

