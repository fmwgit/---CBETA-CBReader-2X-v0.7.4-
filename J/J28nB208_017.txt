嘉興大藏經（新文豐版）數位版, No. B208 古雪哲禪師語錄


雪擁寒空凍色濃。孤懷偏憶最高峰。遙遙越嶺幾番度。蕩蕩堇江一棹通。眼底風光唯獨得。腳頭消息許誰同。扶笻直入清關裏。驚起堂前白髮翁。


空撥煙波浩蕩中。桃華夾岸對誰紅。雪消獨快伶俜子。春暖偏懷瞌睡翁。高臥五峰煨折腳。活薶雙徑語清風。相逢何在頻頻問。一掌揮開千指宗。


為叩白華老。乘風海上遊。半瓢千頃浪。萬里一孤舟。稽首全身露。抬眸覿面酬。南詢當廿七。誰是善財儔。


荷條楖栗出僊霞。蹋遍谿山覓作家。地雲門纔放下。參天枯木便開華。千華臺畔呈機變。萬竹林中露爪牙。今日解開叉袋口。長街短巷總生涯。


海外忽聞師已逝。初疑似實轉疑非。雲歸故國雖薶影。月落天湖豈隱輝。一日別離千日恨。十霜父子五霜違。木人本是無情漢。到此難禁淚滿衣。


蹋斷春江煙浪聲。眉間霜劍逼人清。為憐滿地忘歸客。閒逐東風入市城。


忽得西陵信。遙遙念故知。楚雲天際沒。江月夢中移。方羨典型在。將扶晚世危。那堪千里外。又賦弔君詩。


乳峰不可極。絕頂勢崚嶒。二覺今何往。孤笻此際登。虛堂縣夜月。古塔繞新藤。寂寂空山裏。誰為剔祖燈。


五六十年事。紛紛瞬息間。有身愁白髮。無地覓童顏。欲達無生旨。須明棒喝關。豁開真面目。萬法本來閒。


谿煙靄靄夕陽斜。極目山村數十家。天外暮鴉歸樹杪。千峰明月上蘆華。


熱殺人間六月天。杳無暑氣到林泉。竹梢風入繩床角。蓮子華開古殿前。十卷楞嚴遮活眼。幾家詮疏漫搜玄。信知見月能忘指。教外何曾有別傳。


一條瀑布分青嶂。千尺飛虹鎖斷崖。為愛此中泉石好。幾回策杖去還來。


黑白未分誠難狀。纔落丹青多異相。披毛隨類蹋谿山。縱步綠楊芳艸上。四蹄輕。雙角壯。鼻無繩索誰能抗。獨有風前箬笠翁。七尺烏藤未輕放。


傑出叢林勢逼霄。一枝分合見同條。翻騰有待風雲際。變化毋勞電火燒。驚走葉公非峻峭。扶歸費老未孤標。而今拈在衲僧手。打斷驢腰與佛腰。


吾鄉俊傑雖無數。幾箇超然能獨步。羨爾求師千里來。誰道靈根非夙具。要參禪。須玅悟。不悟靈光那透露。者回歸去猛提撕。莫教錯過來時路。


根苗自是不尋常。託質偏於古道場。一核娑羅名獨遠。千秋太白讖猶詳。華開便見祖師面。葉布還驚帝罔張。從此乾坤承蔭覆。何人不仰樹中王。


夜深獨自遶廊行。東照西看到五更。欲覺枕邊酣夢客。短笻聊卓兩三聲。


兩片磨盤函蓋合。一雙空手就中推。任他皮殼重包裹。到此從教當下灰。


日日炊來香滿甑。直令箇箇飽膨脝。不須望月瞻星得。自有金雞報五更。


瓦銚聲銷翻浪白。瓷甌氣吐見香清。睡魔縱在眉端上。一到脣邊雙眼明。


從來載道獨憑言。殺木災青代舌宣。玅印全提須好手。一模脫出古今傳。


一塵不著方為淨。淨到無塵淨亦蠲。忽爾兩頭俱踢脫。蕅華透出糞碙邊。


博飯須栽數畝田。自家活計自攙先。也無大義為君說。把钁還應握兩拳。


一番襲復一番舂。簸盡秕糠出臼中。欲得精純無糅雜。更經簏過兩三通。


刪去朽樗供瓦灶。養成合抱蔭崔嵬。不徒歲月燒無盡。且使叢林有巨材。


灶底無煙聊撥撥。寒灰燄起木叉頭。一聲飯熟方休也。直得通身白汗流。


兒女團圞話未遲。瞻風正好及茲時。但能物外逢遷老。便可言前見馬師。玉振斯文應賴汝。金湯我法更由誰。而今歸去蓉城裏。漫把同參次第錐。


先覺非先晚不遲。由來千聖各乘時。拈華已得投機子。斷臂曾聞為法師。正眼親承須自徹。全身擔荷復憑誰。相逢盡是糢糊漢。誰肯深加痛處錐。


箭鋒相直不容遲。筆戰何如法戰時。才涉思惟成野干。蹋翻窠臼是真師。進前退後因憐囝。活捉生擒為阿誰。莫道渠儂無面目。從來牙爪利如錐。


十方世界一真人。蓋色騎聲處處真。日用堂堂全體現。非經非佛亦非僧。


火裏蓮華朵朵新。超然非妄亦非真。分明告爾朱居士。切忌將心更覓心。


山僧無法指他人。白棒全提絕謂情。絕謂情邊如薦得。無死無生是據憑。


得侍明師非小可。親聞大法豈尋常。而今既入如來室。夙夜無疲必自強。


一二十年爐下。千差萬別盡敲開。徹頭徹尾憑誰力。半是師承半自裁。


時丁末法澆漓極。遍地狂風孰可回。子細更宜加子細。出群須是出群才。


大話等閒容易說。力行寸步亦艱難。直須行說常相應。始可無羞佛祖顏。


古人曾以木為枕。枕畔雖眠常自惺。顧我操持復若何。那堪長夜恣安寢。


自癢自抓方自快。自知自病自家訶。養成一味無欺力。天下誰人奈爾何。


參禪須是發真疑。莫管人家是與非。自救尚猶忙不徹。肯將心緒別分飛。


參禪須是發真疑。疑不起時痛自笞。逼得身心如鐵壁。何愁箇事不相宜。


參禪須是發真疑。疑處真時悟處奇。擊竹觀桃明底事。有何聲色更參差。


參禪須是發真疑。一處疑通處處隨。識得趙州三寸舌。說無說有任施為。


參禪須是發真疑。剔起眉看更是誰。直下不生顛倒見。形山一寶現多時。


參禪須是大丈夫。舉措昂昂意氣孤。縱使群魔千匝繞。心安如海不驚虞。


參禪貴在死生切。如坐囹圄欲求出。較計窮時活路通。地一聲方妥帖。


參禪切忌掠虛頭。一著虛時著著浮。心地未能明似鏡。口頭何必滑如油。白公有頌徒增臭。詰老無言覿面酬。珍重正因行腳者。直須剋實究根由。


客路風霜又十年。杖盂隨處獨安然。乾坤物物渾如夢。烏兔騰騰洵不遷。門外任堆三尺雪。座中且對一爐煙。剎那耳畔鐘初動。無限春光到眼邊。


身無半箇椰兒大。腹蘊轟雷摯電機。時至為君通一線。驚天動地火星飛。


何事衝寒離杖側。把茅欲向碧峰蹲。目前殘局渾休論。壯志深深在報恩。


昨日河頭忙問疾。今朝倏爾送闍維。傷心歷歷難藏處。流水松風盡帶悲。


隔旬預別無人信。誰料而今真箇歸。生死在師如旦夕。奈何漸見老成稀。


白法由來古道場。年深幾度變滄桑。而今定奪基偏正。四顧無如此處良。


一條捷徑沒人行。荒艸年年繞徑生。從此闢開無窒礙。縱崎嶇處坦然平。


別峰有木誠堪用。運得歸來任所施。長短自量還自斷。為椽為柱各相宜。


嶺上青茅雖易剪。挈歸奈是路迢遙。鄰菴有箇方摩詰。儒履飄巾為我挑。


方方一丈鑯頭屋。豎起雲間四壁空。誰謂法王宮殿窄。大千沙界在其中。


自芟苦竹東岡下。歸夾疏籬傍綠蘿。穿過篾頭明祖意。禪和幾箇是僊陀。


東澗源低西澗高。東西汲水不勝勞。分開竹筧雲廚內。免使朝朝舉桔槔。


一隻郎當折腳鐺。東拋西擲不堪評。者回搭向孤峰頂。煮月烹雲過此生。


鑽木取之元是妄。靈山傳得亦非優。杖頭撥動無煙火。八面燎人正未休。


者裏向言著不得。佛魔潛覷總無門。放開線路興悲仰。殿內還須奉一尊。


了知身世幻。不復羨紛華。脫俗能隨俗。居家仍出家。懷中收至寶。物外弄空華。記得靈山囑。分形豈有涯。


幽居無物令人崇。一味清貧冷淡風。好鳥雜鳴枝上下。野華競發葉青紅。爛煨黃獨思前哲。忽睹明星憶大雄。有客到門仍問問。何須高坐揖王公。


碧巖三度見清秋。是事隨緣嬾預籌。方內有誰忘逐鹿。峰頭輸我倒騎牛。乘雲何必尋僊客。翫月毋勞上庾樓。覷得祖師關子透。不風流處亦風流。


信得虛空解講經。何妨垂手入紅塵。也知八十餘員在。撾鼓陞堂自有人。


足跡難尋是此翁。無神通處現神通。渾身儼在雙峰上。祇是諸人見不同。


十字街頭石幢子。千峰頂上老眠牛。鼻繩摰斷無蹤跡。唯見洪崖水自流。


點胸點肋稱無敵。善老鋒前仍墮機。逴得石霜霜刃子。顛拈倒弄恣橫揮。


乞米乞炭任堂司。為法忘軀敢固辭。痛恨自心疑未瞥。桶箍忽爆展雙眉。


未曾得入須親入。既入門來貴力行。咳唾而今皆祖意。章江日午打三更。


千峰盤繞一山城。法道曾經幾度更。順老不知何處去。野華荒艸自枯榮。


信手拈來不是塵。森羅萬象現全身。眼中拔出黃金屑。雙嶺華開萬國春。


詞壇走筆千篇易。禪客相逢一句難。要識此心真面目。雲堂山下水潺潺。


亮公雖是終身隱。今古虛名隱未曾。何似喜翁更超絕。不將姓字上傳燈。


世間名與位俱崇。也是浮雲聚曉風。纔見柳條垂地綠。又驚楓葉拍天紅。齧藤二鼠時堪怖。逼屋群山勢更雄。跳出塵勞須鐵漢。偶因無事語明公。


楊華落盡惜春殘。居士門前倒剎竿。訃未入山先耳熱。杖將臨柩倍心酸。猿啼古渡蒼煙冷。鶴唳空庭曉月寒。安得晤言如往昔。祇應惆悵到江干。


去秋江上笑談時。大喜年來又得師。稱我玅齡聞道早。自嗟老病入山遲。毗耶一榻為誰設。白法千峰祇自思。時不待人良可痛。深雲又作再生期。


雪嶺叮嚀尚不諼。金湯我法破群昏。王臣已現生前願。刀剪猶貽末後言。南浦雲迷新悉達。西峰月憶古王孫。寥寥坐冷巖中客。更對誰談不二門


葉墮丹楓萬戶寒。水流雲散太無端。道人撒手迢迢去。誰把空華鏡象看。


春風吹動百華枝。正是山中論道時。今日樹凋群葉落。茅堂孤坐為誰悲。


神前盤子西來意。女作師姑白法禪。一掌當機如透徹。百千公案應時圜。


功名富貴枕邊夢。生滅去來海上漚。君若豁開如是眼。吾何哀悼學時流。


我是人間無用人。不知誰妄復誰真。從生至老渾如是。月落江空眼更親。


石帽峰前寄一支。韶光兩度見推移。空華影裏分新舊。乾闥城頭記日時。露地牛烹頻賣弄。遼天鶻放謾追隨。諸方若問年窮句。金鴨香銷錦繡幃。


石塔巍然挂薜蘿。滿林幽鳥自成歌。超公面目今何在。瞻拜歸來感慨多。


打破虛空無可說。語言道斷心路滅。頭頭獨露本來身。韓盧跳入金毛穴。


青蓮念佛。白法佛念。沙裏無油。麥中有麵。翻身師子牙如劍。渴鹿紛紛趁陽燄。者六時。那六時。箇中端的不曾移。趙州使得成何事。鐵牛橫踞關西路。


雨過寒巖艸更青。巖華風送滿庭馨。世衰可笑僧無賴。根鈍翻嫌佛不靈。波底月明知水潔。目前雲翳見空冥。移來白法時談法。珍重諸人著眼聽。


敲落天邊月。光境兩俱絕。萬里淨無埃。正眼頂門揭。傷嗟世上人。幾箇皮有血。浩浩談仁義。矯矯論道德。自負真聖賢。奈何迷聲色。吾門方衣徒。充塞真丹國。律為名相纏。教苦文字惑。更有裨販流。甘作假衣賊。祇圖飽而溫。誰知苦在即。我祖特西來。施茲脫苦法。向道道根源。自性原不乏。自性超色聲。自性離文墨。自性非自然。自性非白黑。自性無生死。自性無失得。但能見自性。是名直指直。世降道亦衰。美食無人食。何期金紫中。卻有斯氣息。試手跳金圈。揚眉吞栗棘。我亦一凡僧。荊州面未識。活薶西峰隈。長年不作唧。神交亦何深。向往如此亟。寄我白雪篇。字字冰華勒。調羹手既高。說禪口何忒。吸得盡西江。姜裴同一刻。


不是曹家女。亦非西嶺木。皮膚脫盡露風骨。麟之角兮鳳之毛。文采縱橫益自韜。填溝塞壑知幾載。知己不逢顏不改。今朝拈山碧峰巔。鐵額銅頭謾近前。薦得機先那一著。明明午夜日輪圜。


裴老當年參斷際。卓犖靈根何太利。一呼直下便知歸。覷得高僧半邊鼻。便有倔彊如老韓。上書詆佛恣顢頇。自從親入大顛室。卻道禪機是一般。緬想吾門二台輔。赫赫聲光播千古。吾門近日冷如灰。宇內誰堪追步武。洪州有箇人中傑。彬彬文質敻殊絕。磻谿版築且同塵。陋巷簞瓢自怡悅。至人用舍固知時。窮達於吾何有之。收得中原無價寶。安邦定國猶糠秕。朅來訪我空巖客。熏風動庭柏。坐對紅稀綠暗間。慨古傷今長太息。滄桑幾變何足數。浮名浮利如塵土。丈夫唯有道堪尊。道存意氣充寰宇。目前見徹道根源。夜半日輪正當午。裴兮韓兮安足論。祖兮佛兮亦何取。人王孫即法王孫。默默常談不二門。要識天然尊貴處。倒騎鐵馬上崑崙。


不忘靈鷲當年囑。示作南州有髮僧。放下萬緣來選佛。蒲團孤坐氣棱棱。


本來面目淨無塵。遍界明明獨露身。吸得西江涓滴盡。曇華又放劫前春。


閒看柳線綠含春。縱舞塵埃不帶塵。貌是將軍心是佛。眼如鶖子見如神。新詩謾寄眠雲客。古道曾聞面壁人。端的無身無住著。何妨遍現普門身。


古殿鐘寒眼更清。蕭蕭萬籟盡停聲。松根火暖平分座。柏子煙凝列作城。案有缾梅春正好。窗無山月夜偏明。不知竹裏連雲榻。趺坐於茲夢幾經。


漏盡更殘話轉清。時聞隔壁打呼聲。夢緣斷後空雙眼。智境符來逾百城。香解染人稱絕玅。燈能照自是圜明。劇談幸有知音在。誰更區區讀夜經。


家近西峰倚翠巒。窗開時復見僊壇。不嘲僊子趨歧路。豈訝桑門作異端。琢句立殘天際月。翻經然盡篆邊檀。達人自具超方眼。三教何妨一體看。


結屋西山下。悠然長者家。門迎蕭岫月。窗映北谿霞。不飲陶潛酒。時烹趙老茶。閒同雲外客。一歠破千差。


百年同一夢。夢裏孰惺惺。身世蜂銜蕊。功名蟻逐腥。纔驚槿樹萎。又見柳條青。獨有君先覺。晨昏一卷經。


僧俗形雖異。賢愚性本真。試看燈錄上。半是白衣人。有念皆為染。無心始出塵。有無俱坐斷。全露自家珍。


蔬食堪明道。原居可學禪。但尋衣內寶。便是火中蓮。詰老髻猶在。龐公頂未圜。豁開真面目。何礙共談玄。


音以目觀。雲將耳聽。聞見既超。聲色何病。一翳在眼。萬法紛紜。三日聾後。方堪聽雲。


西峰之上。南嶺之巔。一菴寂爾。百衲翛然。猿鹿既馴。牧樵皆化。凡厥有心。咸知德大。


巖棲樹宿也安然。況是深峰有數椽。艸榻矮趺三布衲。蓬窗高事一金僊。閒雲靄靄籠幽石。皓月娟娟印碧泉。見道渾忘山共水。桃華翠竹祖師禪。


依巖結屋兩三重。重疊峰巒聳碧空。奇怪石頭能自立。法幢高建白雲中。


虎丘曾被生公騙。忙點頭來未是惺。何似惺惺巖畔石。長年無說亦無聽。


祖師足未離西天。碧岫攙先示別傳。文字語言渾不著。朝朝對面共談玄。


金襴傳得去匆匆。坐具何緣落此峰。想是頭陀拈不動。至今攤向月明中。


特地橫拖錫一支。穿雲渡水不曾移。多年鈍置孤峰裏。他日還堪付與誰。


薜蘿深處洞門高。把臂何須倩陸陶。幸有二三知己在。不妨談笑破塵勞。


無地可逃名。有巖堪嘯月。誰謂不談宗。古洞朝朝說。


嶮崖猶壁立。喜翁何所之。古今無限意。低頭祇自知。


登高當九日。帽落幾千載。磊磊戴山巔。狂風吹不改。


片舌慣藏鋒。興雲不吐霧。我愛趺其中。蒼龍莫相妒。


不萌艸下眠。了無狂奔想。鼻孔自遼天。遍吉徒瞻仰。


馬駒久不鳴。此曲誰新唱。選得一尊歸。雙眉在眼上。


侍我居山六七年。頑皮痛打不曾穿。欲知棒底真消息。石帽峰頭月正圜。


身作橋梁行最高。度人度物不辭勞。若非法堀真香象。誰敢當頭觸怒濤。


不是凡胎生孕得。豈從烏弋國中來。巖巖獨踞重關上。百獸聞風心膽摧。


無持無犯是尸羅。掩耳禪和似不多。卻許孤峰知此意。圜陀陀地碧嵯峨。


湛水清光亦是塵。誰知影象總非真。者回滌盡光和境。不作茫茫階下人。


嶽頂臺高鎖暮霞。是誰多事撒泥沙。縱饒講得天華落。爭似忘言野衲家。


盡道古人摩硯石。那知石硯解摩人。張顛懷素今何在。一片精堅尚未湮。


無手如何能合掌。須知開合兩無心。歲寒不改蒼蒼色。節操從來異眾林。


香寺昔聞榧有眼。誰家又道解揚眉。無中唱出如相悉。露柱生兒未是奇。


誰言陸地不生蓮。一朵青青插徑邊。歷盡寒暄無異色。濂谿應亦羨當年。


浩浩隨流不變色。明明不變卻隨流。分支已潤人間世。古澗寒光尚未收。


五百聲聞齊打哄。闍黎鬧裏解抽身。壇中高坐渾無事。冷笑諸方捏怪人。


功成名遂在煙嵐。豈羨公侯伯子男。片片赤心夌碧漢。巍巍千古護名藍。


壬午孟秋七月七。通玄峰頂西風疾。吹折東南大法幢。人天恃怙從茲失。小子入山方一年。恰拾松柴煮橡栗。俄然千里聞訃音。仰天哀痛不成泣。吁嗟叢林正下衰。野干成群鬧啾唧。濟北之道如縣絲。誰秉慧燈開暗室。吾師傑出陽羨山。揭露玄關猶杲日。不說諸方五味禪。直指當陽一真實。陞其堂者群疑銷。入其室者藏於密。五湖四海導人師。盡是吾師腳下出。六坐名藍振祖風。九重城內曾相悉。朝野同欽古佛來。眾魔不敢生憎嫉。將期永作中流砥。誰謂化緣今已畢。我憶當年初見時。疑團如嶽心如桼。合爪趨前問未申。白棒臨頭兼咄叱。直下皇皇雙涕垂。食不甘兮寢不謐。自此心眸頓豁開。始信眉橫鼻子直。八載周旋左右間。硬掌麤拳何玅密。而今孰是箇般人。更與一頓洵超軼。遺憾滿腔寫向誰。目視重霄空閣筆。也知匝地起清風。與師相見非形質。昔既不來今焉往。相憶相思又何必。奈何師絃忽絕響。眾盲觸處皆成窒。堂堂我師寂光中。寧不略為群生恤。鏡形水月現何難。願輪活潑原無尼。合同船子去還來。震旦不妨重遊踤。颯颯金風玉露垂。枝頭葉落聲蕭瑟。瞬息光陰暗逼人。轉眼於茲一秋卒。師恩如海重如山。慚媿未能酬萬一。風前惆悵漫追思。萬疊雲山高崒嵂。


缽袋同傳十五春。西拋東擲不黏塵。閒披壞衲隨雲鶴。謾結團瓢類谷神。秤子無心能辦物。頂門有眼卻知人。白峰舊話頻頻舉。老大還驚夢裏身。

