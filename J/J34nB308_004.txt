嘉興大藏經（新文豐版）數位版, No. B308 象崖珽禪師語錄


五燈照世 臨濟稱尊 光光燄發 如火益薪
亶生象師 如來使君 首造黃檗 熱喝雷奔
白汗如雨 脫體若輕 後依東塔 蕩盡家珍
卓錐無地 喪我生平 藏身丘壑 諸佛口吞
烏藤一出 萬指隨行 奴呼彌勒 虎視然燈
抽人筋骨 瞎人眼睛 道場七坐 雷轟十春
須彌鼓浪 渤海揚塵 今雖示化 犁然似生
森森頭角 藉藉家聲 有子雲腹 萬仞門庭
修大窣堵 千里躬迎 法孫我淨 徵余為銘
知余學佛 強余不能 然則塔樣 果何所論
七尺八尺 三文五文 如此描邈 虛空有痕
畢竟如何 稽首崚嶒 崚嶒萬古 萬古常存


東梁燕語西梁燕庵外香飄庵內香莖艸拈來俱是藥不須別處問醫王


柏子蒼蒼憶趙州撐天拄地少人酬龍蟠指出無生句到處風光得自由


卓卓無依問去來炊巾亂展欠安排山藤便與通消息珍重闍黎眼自開


鐘聲撼動五須彌妙吉空生也著疑縱是大悲徒側耳拈來惟許瞎驢知


雷音何處不聞聞驚惺林中獅子群珍重上人休掩耳奇哉佳韻好殷勤


父母未生前面目堂堂獨露沒周遮就中若解翻騰去始向獅林弄爪牙


核種驢年不借功今朝浪放幾枝紅直教含笑三千載自有靈雲一氣通


生薑舖子絕疏親賤賣如何得本真聲價欲高齊保壽拈來辣氣始驚人


一語臨行付爾曹穿雲渡水莫辭勞谿光照眼原無別始信天香玉桂高


慣駕輕舠巨浪遊釣來明月賣風流有時撥轉琉璃岸古渡風清鎮日幽


缽囊高挂九龍臺一句話頭豎脊猜驀地打翻鍋子蓋珍饈百味任安排


一箇鼻頭生額下眉毛兩道曲彎彎穿衣喫飯尋常事見得分明絕仰攀


慈雲遍覆三千界慧海掀騰百億洲時泛龍舟遊蜀錦山川在處沐恩庥


大地為罏山作香煙雲瑞氣日騰祥箇中且道誰拈出唯有吾師紫臂長


爐無榾柮歲寒多貧到無貧徹骨何為甚夜來風似剪青山盡作白頭陀


年年有雪以詩賞唯是今年一字無瞋目打翻天地色江山一片畫冰壺


寒暑逼人何處避老僧頭白不知年偶因記得栽松日自引清風枕石眠


行到無行路已窮轉身一步活如龍拈來莖艸全正令大用堂堂不借功


世外相逢少送迎深交固是出常情羅浮雲氣連天際杖笠何時喚共行


千嵒萬壑一雲瓢睡足煎茶埽葉燒泉石幽栖誰是侶不辭麋鹿竹為橋


不因山色與谿聲自有聞聞聞更清客至不陪還睡去從教巖月共燈明


石鼓鼕鼕不斷聲令人聞徹耳根清跏趺坐落松間月古殿殘燈永夜明


搖鈴打鼓又敲鐘不是顛兮不是風就裏若能明得去銀山鐵壁一時通


獅子窟中獅子吼栴檀林裏栴檀香會得玉屏真境界谿山雲月盡文章


山中無事倚長松記得維摩多舌翁曲澗彎彎雲漫漫何時聚首話心空


駐錫雲峰萬仞高搖鈴打鼓起風濤稀聲寄與胡居士接拍而今莫憚勞


黃檗山中坐釣臺金鱗逐浪意悠哉杖頭暫別拈華去收拾絲綸去復來


一把钁頭聚聖流推予幾輥雪峰毬靈山有約還來此他日相逢笑未休


幾度思來幾度空今朝特地出羅籠利刀剪卻佛前艸露出曇華一朵紅


日用不妨全體現陽春一曲古今同等閑腳底通消息莖艸拈來活似龍


漠漠烝雲逼遠空無冰滌暑只乘風涼生殿閣誰能會唯有榴華刺眼紅


也無佛法也無禪不二門開選俊賢珍重忠南僧與俗回頭木馬好加鞭


福嚴茅屋權栖止像季凋零甚可哀去住了無些子子唯留一傘蓋如來


蜀水淹留十數秋二時隨分飽金牛零星剎境盂中放磅礡煙濤腳下收浮世有情如野馬幻軀無事即閑鷗枯藤在處憑拈弄何必深山枕石頭


鷲嶺金湯囑大莖奇逢歡揖帝王城機投聚首渾無相避世高蹤卻有聲風鼓燈山旛自舞舟移濮水岸應行可能覿面翻前案極目乾坤總是卿


半似風狂半似顛也無文字也無禪缾添蜀水灘前掬衲補巫雲雪裏眠七處開爐依幻住十回吹炭展空拳臨岐報與維摩詰須信壺中別有天


醇翁讚我老癡頑大僊贈云為智傑究之癡智兩皆空幻名幻相何分別鐵鶴翩翩去復來鳴聞九皋聲弗竭大千世界一箇庵在處栖泊無間歇普請諸人共搆成庵兮鶴兮永不滅


妙高峰頂建瓊樓無限天人笑點頭獅子嚬呻欣奮迅象王回顧喜遨遊玉屏雲蔭千千界金鼎香焚萬萬秋聖主有時施雨澤燈籠露柱沐洪庥


屈指流光逝水多寂寥共守話煙蘿觀桃契旨應須委擊竹忘知會也麼玉兔井藤留不住金烏石火急如梭吾曹好把韶華惜迷悟都盧一剎那


雙桂連枝秀浮杯萬里津穿雲歌蜀水入夢釣漳濱杖擊巫山雨華拈錦郭春同風殊有約在處擬相親


野衲何居止深山是所依缽縣猿宿處杖挂鳥栖枝曲徑深藏拙韜光世外奇竿頭如進步水月任君題


可法從何法得來不記春靈機常歷歷妙用自頻頻笊摝水中影磚磨鏡上塵斯言荅五柳珍重渡前津


我宗無語句不立諸文字有時惺得來清風面面至


山河即我體我體即無生隨緣而出沒頭頭佛道成


欲識箇中趣如人癢正抓癢處有時息風流無可加


承聞下腳處只在筆尖頭點墨化龍去翻身五鳳樓


玉露遙承下碧天金枝迥秀最先偏香彌鳳閣三秋桂氣浥龍池萬品蓮繡榻肯移僧共語錦屏寧別佛同言愧霑雨澤恩波重永祝長生齒不寒


福城東際驀相逢六載依依抵萬峰愧領剎竿支世亂羞承衣缽荷情濃幾拈鶴藹有罏在數寄鴈音沒路通昨夜夢酣如侍側金容蒼古髮髼鬆


廿年萍跡逐飄蓬世運奚能愜鄙衷日短桑榆驚遠近時艱劫火逼西東道微自愧趙州老德薄猶慚鄧隱翁朽骨如藏林下拙鴻毛何日遇長風


凍寒凝切鬥春濃六出繇來擂碧空匝地色鋪銀世界彌天光吐玉毫容過巖老兔迷栖穴渡澗玄猿失住峰素質也知從幻去何勞堆積數千里


洪響誰敲午夜長隨風喚醒夢魂忙遶林若斷藏虛谷入耳還傳出上方直到無聞聞始徹更須靜聽聽非忘浮空亙古彌三際何用勞勞舉驗常


年來避世到黔中無限珍奇盡脫空雲水半瓢為道業蒲團一箇是家風吟詩儘有千山助散步猶多孤月同狂發不知天與地一拳誰道有西東


時逢劫火泊天涯老逼驚春遣歲華骨瘦莫支梅與雪身空一任劍鋒加探幽乘興隨明月得趣狂吟飲瀑華有問住持何處是蒲團放下便為家


痛拈毒棒便心傾出閩三番喚共行入室懷香遭扇打登舟禮足被拳驚碎身易竭千行淚粉骨難陳半點情踢倒天童云化去那知沙界更聞聲


隱隱山房絕四維寒松疏竹任橫支灣環曲徑誰能到回復嵯峨我獨宜澗底添缾邀月蚤潭邊洗缽轉經遲桃開滿樹無人會惟許靈雲一展眉


紛紛何事忽飄然欲與東風和幾聯嫩紫頻催分竹石殘紅遞送染山川淡濃早晚空枝上開謝誰嗟在目前金谷一辭今在否重來吐彩是何年


搖落輕飛漫感傷須知幾度送韶光醒非幻色應休戀覷破浮華不耐妝襯雪流芳迷曲徑乘風散彩滿空塘鳳銜不盡疑天雨惟有空中簸片香


輕紅淡紫莫霑衣放浪從教點綴飛麗矣開時知賞有飄然落處醒吟稀清心擬欲隨雲去素志何如趁雪歸舞斷香風離蝶夢莊生何處覓芳菲


春去無能留住何爭奇鬥麗總離柯自憐竹徑吟偏少誰惜松街埽更多披拂亭亭蜂卷韻芬芳處處鳥銜歌枝頭不膩空諸色豈礙飄颻出錦窩


頹紅朵朵送春忙杳望長空散渺茫拍指天工留不住回頭風度去還香高飛引蝶穿深牖冉逐流鶯過短牆信手拈呈尚不薦徒添遊子索枯腸


浪敲幾點不成叢雨妒無何洗淡紅豈待泮然方委幻未從落也早知空萬般奇藥初朝雪千品英魂一霎風瀟灑且隨流水去芬芳長涌碧波中


輕搖數點幽豔姿誰惜別枝頭漫牽群蝶迷香夢徒惹東君擲露愁丰悴初觀情欲冷枯榮一致興偏悠杳然散去難描畫月下僊人獨倚樓


離離汎蕩不堪任到此能吟有幾人落地無聲篩玉屑隨風有意溷金塵不將頹萼繫清景獨把殘紅送晚春分付馬蹄休蹋碎呼童急埽可成茵


傳道東風去不回急辭嫩萼杜鵑哀陪鶯入室穿簾幕伴燕參堂拂鏡臺聞梵呈心堆淨几憐春鋪錦上莓苔清香一別乘風去知是何時入望來


幾下枝頭破碧空朱顏誰惜別芳叢池邊擲浪魚驚餌竹裏拋香蝶趁紅意淡輕明浮霽月情濃窈窕送春風相逢不必傳佳信總在飄然一霎中


宇宙何窮極狂夫一杖挑霜清紅日麗雲淡碧天寥旛影動山際鐘聲出樹遙何時逢聖世雖老亦囂囂


谷口偶相訪但來叩竹扉不聞垂棒喝猶見雨華飛徑曲鳥聲轉雲斜山色輝窅然何所得谿畔月同歸


聞道雲莊勝攜笻快一遊攤書嫌圃小洗墨愛池幽洞艸心華現天泉性地流先生無俗累詩賦共僧酬


朱明初兆穆風和定起烹茶遣睡魔貪聽谿聲頻送韻不知簾外綠陰多


炎帝施權景物馨谿邊洗缽寶泉清閑翻貝葉無餘事嬾向石頭滑處行


斗柄南移夏漸溫槐蔭處處鳥聲喧荷開水殿搖新碧逐日風傳香到門


乘風散暑竹門開近水涼從谿上來自是胸中無熱惱不妨欹枕臥高臺


萬疊奇雲聳夕陽護僧白足坐匡床山居不用尋冰閣自有松風忒煞涼


杏熟梅酸百穀生閒居燕坐弄風清老來不荅人間語謝卻浮名身也輕


黃鸝纔轉高聲去禪客又來叩竹扉畢竟山僧何管待惟拈白棒濟人饑


年年避暑碧蘿陰到處逢山不厭深惟有今年深最絕缽盂高挂鳥難尋


時臨毒熱欲燒空百計乘涼須好風能息利名心上火茅庵便是水晶宮


彼此無情物自齊茅庵雖窄鹿同栖心幽畢竟無煩暑截斷炎雲水一谿


塵空境寂孰相尋避世無如此處深縱有火雲飛不到黃鸝叫斷綠蘿陰


世亂拋絲志已灰放歌消暑獨徘徊山房盡日無人到午夜鐘清月自來


小閣疏窗午正開竹風吹水送涼來昏沉又到如何遣遶榻狂歌走一回


雨餘苗長氣如烝錫挂孤峰最上層惟解跏趺如水淨人間伎倆百無能


雨打枇杷幾樹低愛涼竹榻近陰移若能諸想時空寂爍石流金總不知


披襟浴暑樂無央時聽谿聲琴一張識得箇中流水意等閑何處不清涼


天龍原在箇雄峰幾問樵人話不同下界但看雲霧起千年夢眼是渠通


山中有石皆為寶獨此崚嶒豈讓他幾片白雲封不住光明炯炯耀平坡


懂懂雲水原無住到處家山即歇場擔月攜缾雖近遠大都腳下貴承當


最高峰頂月池開時放金鵝洗羽埃聽偈自從雲裏去至今猶未見飛來


空空寂寂此山響聽去聽來亦無兩就中千古少人知隨風到我石床上


奇哉誰鑿開天竅雲霧飛來不敢罩惟有華林二侍者大空小空任跳


雲摩滑石傍山谿半滿蒼苔映水瀰蹋著只教山月舞幾人悟也幾人疑


幾次尋源事渺茫豁開原只在雲傍溶溶掬起秋光冷一任時人洗熱腸


能牽薜荔引雲長春到華聲落水香悟取耳門消息斷何須蒲峽口來嘗


曾騎木馬石為鞍法戰歸來置此山自是無窮鞭影惑太平終不借征番


何事求人意若狂渾忘此日是重陽拈來莖艸知機少愁見東籬菊又黃


不是風兮不是松只聞巨浪涌虛空行人擬欲停車想喪卻堂堂那一通


僧居雲裏寺居山徑幾曲兮谿幾灣就此不知三伏暑蒼蒼別是一人間


三箇芋頭品字煨地爐香熟出寒灰飽餐便是諸天供門外從教紫詔來


避秦何處可尋山縛箇茅蓬偷得閑自住此間忘管待竹門雖設未曾關


選佛場中第一人名同昆季與天親欲回兜率白椎去棄卻空華夢裏身


者箇山巒手卓拄杖半風半顛佛祖不讓身栖海底意在天上黃檗山中被人讚謗楞伽峰頂飲毒無量偶到竹陽撞著空相奇筆丹青圖醜模樣呼而無聲觀之有狀諸狀既空真亦是妄無德可稱寫之誰望不如扯碎分身萬嶂免遺後世罵我老象腳蹋紅鞋風流和尚謹白諸人莫要供養

