嘉興大藏經（新文豐版）數位版, No. B343 廣福山勝覺寺密印禪師語錄


臨濟真宗 天童獨盛 法傳破山 枝茂根正
靈隱相繼 紹於密公 全提祖印 正脈弘通
手垂格外 劍按當門 雲水相望 迎鋒已奔
觀今甚濫 傚古行持 掃盡狐族 覓獅子兒
育德耆舊 久依不孤 孝當竭力 建此浮圖
江山作供 日月為燈 地久禪谷 天長壽陵
迷有生滅 悟無涅槃 常光更古 慧眼能觀
予言石載 師行冰清 誠以稽往 故為是銘


滔滔巨浪覓魚蹤杜絕根塵許進功識得去來無去者不妨泥水污英雄


人言宴坐己心休雨到泉通水又流淺壑深谿無滯礙同歸大海漾天秋


龍門透出是豪英平地一聲萬里驚六合風雲相聚會自然頭角便崢嶸


機輪轉處不差移明暗交參要合時只在工夫圜得到黃花晚放未為遲


疑團既破已超情豈在如棋局局爭一著之先如會得不勞起手定輸贏


無棹呈橈在水中現前舟穩又無風尋常不用人拖撦伴月和流處處通


兩無著岸一舟輕懼甚中流有浪驚不捨光陰還進步為人豈負一平生


對境情忘一旦休生來死去海中漚度人悲願無餘事萬頃滄溟一葉舟


無根樹子與天齊只見鶴眠鳥不栖靜夢穌回一覺醒規成萬古作標題


一光景過一光鮮寶鏡家家似月圜白髮老人羞見面不慚落醜在人前


漏滴銅壺永夜長到頭霜月莫倉忙從前任運行將去古木林中盡是光


我王庫內勿干戈正用將來著力磨佐國安邦猶在後先看演武事如何


初晴乍暖遇奇場切莫學顰去點妝試看古來操進者甘嘗上味必經霜


人間有雨上方晴直達虛玄格外明霧卷星飛如彈射林中宿鳥一齊驚


曲水成灣雨不調難通海嶼未能消禹王見得無何計獨把獰龍尾後燒


轟雷掣電兩開張逆者聞之尚未詳落葉從容鋪滿地歸鴉點點噪斜陽


為人休效井中蛙見未寬時莫浪誇一跳出頭開眼看青天無際海無涯


靈貓捕鼠待深更不被寒風永夜生此物況能當仔細啗龍金翅莫非輕


一任佗喧我不囂休隨世類當逍遙排身直到青松嶺鶴唳方知片月高


迷流不省甚堪憐兩袱一擔到處旋失業拋家全不愧傳言送語當新鮮


虛靈不昧轉身酬凡聖同圜一貫周蹋雪尋梅山外取披雲擇玉石中求明窗入定寒庭冷暖閣傳聲夜漏幽欲見如來真實相一谿兩岸展雙眸


春回幽谷一聲雷震動青山發秀開起霧興雲沖碧漢插天卓地賽崔嵬曾經劫火終非壞縱遇嵐風定未摧便是玅高難覓處善財相見別峰來


昭然大道絕攀求纔涉思惟過九州喪盡目前黃檗棒爰通肋下大愚鉤梁王西慕情愈遠童子南詢路轉幽彈指門開彌勒院河沙玅用一時周


居廛寶殿住山堂萬象當軒豈覆藏夜雪藍關長客路秋風蓬島遠仙鄉三乘有辯千差起四果無修萬法忘直切若能明祖意門開一見悟心王


浪中別寶識源由識得源由入聖流紙黑燈籠防露柱水清月影占鼇頭逢緣照著通身顯對境掀翻徹底休體性光明原不減平常一味絕馳求


懸岩絕磴少人知不屬陰陽運變時那有毛端吞巨海然無芥子納須彌春回埜甸花纔放風到長江舶自移頓破凡情非聖解空投空處沒多岐


碧嶂生輝翠不昏舒光照處有誰論道超物外離言徑用向軌邊啟玅門鸞鳳聲聲鳴造化麒麟步步動乾坤清音詠出東風轉歷歷千年此道存


四大滄溟一月連同交共映總相然翳除可見光生普障盡方知影現全事合目前圜覺海理歸腦後夜摩天桂輪更有青霄外單許盲人達此禪


胸中文彩沒毫絲雲在天邊水在池萬里同風離覺鑑一塵有滯落情疑求珍必假從斯岸採寶何須論渺瀰吸盡西江還教吐現成底事絕言詞


孤光無際有誰談錦未出懷早已含塞斷識流忘幻夢熏開心地長優曇千年桂轂然輝世萬里天青現指南共顯一如高著眼梳通門外請相參


幾點明星對月邊風搖不動映山川一聲嘯矣藥山震三嘆奇哉雪嶺傳亂石和泥堆埜徑紛沙合水混清源若然浩浩隨流去恩負當時大覺仙


海底明珠燦白毫龜浮木孔未曾遭懸思鳥道千旬霧深想魚蹤萬頃濤皎皎靈光侵海岸團團慧燄爍塵勞位登無垢成男子果感文殊萬古標


試問何時會合頭夢中做夢夢無憂人間花暖三春樂嶺上風寒萬古愁初祖真機依髓盡大梅密語至心休怎如臨濟吹毛利四海煙雲一劍收


徑逢嶮處愈能通通得精明孰與同焚鈔德山情已盡推門偃老路先窮方懸照膽光明器正運司南造化功擎罷蚩尤無轍跡當知意氣是豪雄


玅湛靈源洞本然一波纔動萬波漩金沙混合休隨浪雲水依俙莫認禪江岸二途如是度明珠九曲作麼穿搬窮伎倆復來問笑指澄潭月在天


寶明空海闊無邊只為風來有浪漩韓信囊沙終是計秦皇鞭石盡為權瀝乾浩若超生死纔動毫茫落正偏湛寂凝然何處住洛伽依舊向西天


頻頻拈出自家珍立意推窮便不親死水藏龍珠作伴陰山覆玉石為鄰輪王頂上慈光現良友懷中慧燄伸歷劫應機無向背塵泥揩盡依然新


物得先天雨露恩風雲聚會在龍門星明海底珠千顆春到園中錦一村寶藏俱交娑竭老家常盡付飲光尊當時處處垂方便末後如空點不存


作雨為雲事不愁威音那畔有來由周遊梵位三千界旋繞仙臺十二樓慧日當階微有影心風拂社盡無酬一聲霹靂除高下潤葉滋花當下收


虛堂寂靜本悠悠體露常光豈用謀日出黃鸝吹玉管夜來白月挂銀鉤侵庭色相門前現匝地清陰樹下留舉目能知時節至家山穩坐不須遊


春暖陽和淡蕩風晴霞殘日映山紅幽瀾滾滾歸滄海翠嶺巍巍襯碧空白雪消瓊心便了清冰化玉意方窮雲屏近日無遮礙四智三明一竅通


南城北郭一般春得意參玄道日新禁夜樓臺鐘扣緩催年閭巷鼓吹頻千門燈火分光彩萬戶笙歌露法身莫逐時情作境會拈來都是自家珍


細煉精磨覺有神將來載道遠相陳黃金果熟風雲暖白玉花開雨露新滄海岸頭常有潤藍田地裏自生春時來用在目前取應物無虧現彩彬


重重雨露接江城浴日功深兩岸迎碧洞興雲山岳秀滄溟涌月鏡臺清洗心屢看前賢義觀世常懷濟物情莫是靈山親有愿護持此道秉權衡


瞬目相逢一切逢塵塵無礙露全容返身就位明斯旨轉步投機達此宗走霧天邊呼玉鴈飛雲海上釣金龍竿頭放下端然靜撐月珊瑚一色同


升空耀宇照疏簾一片光瑩萬法全寶鼎香飄參玉篆洪鐘聲應悟金仙智源永作曹谿浪慧燄長煇舍衛天冉冉祥雲猶未蔽群星拱在月明前


閒向波瀾深處遊慈心不倦泛輕舟懸篷把舵觀風動探浪諳波看影浮兩岸無依同碧眼中流不住合黃頭一旛倒卓安然坐雲自高飛水自流


長江月映斂秋嵐朗耀無私信水涵香象度河截巨浪蒼龍鬥影臥沉潭兩輪普照原非二六合齊明只有三識得其中光遍布了無禪道可交參


猛力乘船出愛河滿江風順片帆多久垂細雨空如漏忽散輕煙月似磨祇樹休推賢長者毘耶莫問老維摩逆流撥轉回光照共岸同登一剎那


雲彌敷布量無涯繞遍閻浮覆萬家自去自來隨變化相牽相伴任周遮迎蟾出海彰瓊幔送日歸山放彩霞江國春風吹不散迴文高挂映中華


闔國安寧四海清霜迎甲冑為誰爭全提石鞏單弓箭射退魔王八洞兵華藏雲開星現彩黑山風動雨傳聲邪機搜盡分賓主一片寒光萬里晴


秀麗陰濃正不蒙因心是境在其中枝聯翠葉含春色花噴清香露曉風龍象相參觀上下天人往返問西東若然到此親分析便與庭前柏子同


饒有修行未脫空目前有礙被情蒙浮雲岫出山頭白落日穿霞海面紅就岸寒蟬能飲露出群駿馬慣追風然俱一到天明曉直在前潭一鑑中


漪紋海漫徹清淵藏滿龍宮莫外旋浩浪俄澄舟穩當浮煙乍散水新鮮相持鷸蚌都皆醜飛躍鳶魚總是偏觸目無疑明此事塵埃半點不相連


玅明空際展濃雲彌布山川卉木欣伏虎岩前風颯颯降龍座下雨紛紛見圜必假從初地理極何勞守大勳黃葉枝頭猶未謝青苔石上偶成文


頓忘所知未生前無玷白圭有玅傳象骨輥毬聲播世祇林舞劍氣沖天承當一路歸家舍擬去千方涉外廛佗日話頭今日意相逢莫道我重宣


莫將學海較江河達本逢源豈自佗慧日初升彰淨影心風纔動發狂波收來一缽乾坤窄放出千谿路徑多頓徹百川清見底交參上下照娑婆


虎驟龍驤一喝擎磨光直射斗牛京飛星爆竹難留意裂石崩岩豈縱情霞老骨寒燒木像盧陂話墮展降旌蛟龍不怖吹毛劍嶮處翻身任縱行


四維古樹立山岡風撼濤聲震大荒開卷焚香雲掩砌迎賓卷箔月臨堂迢迢埜色鶴歸隴浩浩晚風燕歇梁共看當階然各惺那堪詩偈落禪房


勘破浮生一幻休孤村無客夜堂幽硃沙寶石千家兆玉露金風萬里秋舉首當天休動步抬眸對月免登樓晨鐘擊破佗鄉夢開眼依然在此州


吹毛鈍了急須磨見不平時也用佗無影山前截爛蔓不萌枝上斬煙蘿勦除魔黨功猶勝斷滅邪群智轉過輔弼法王行正令一人有道萬人歌


天鼓洪音驀地撾驚開蟄戶睹光華穿山透海遵神禹煉石補天讓女媧白浪滔滔翻日影洪波滾滾蕩河沙歸東不礙承渠力闢就通淮共一家


圜明心寶即摩尼妍醜分明未有私對物應形無隱也隨方現相任周之沒之又沒經多劫迷所以迷到此時障蔽苟非親見者萬般施設總非宜


雲覆青山見者希平中有嶮更巍巍不同百鳥調音唱豈作孤鴻帶影飛兩盞清燈燭夜暗一聲靜磬發天機人來欲覓菴中主難免將身步翠微


不用安心心自安安然林下靜中看世情名利輸佗分山色煙嵐讓汝觀嶺上松青經歲久途中蘭翠待時難少林別有真消息只要時人不自謾


活計從來隨分定清貧常樂道人風堪憐西徑無賢往卻笑南岩有物同側耳方聞鶯與燕抬眸難辨色和空心心湛寂澄如水任爾操戈何處攻


萬別千差一道圜出雲杲日麗長天觀山翫水分濃淡逐妄迷真論後先休縱情緣依世境常回智水濯心煙併除一念同真際正好開池去種蓮


古人為道入林中一片虛無達者同碧落空中消影相珠璣簾外闡家風波騰闊海千層白日運高山萬頂紅燦爛烝霞皆佛事隨機應遍轉靈通


滯霧凌霄少見晴涉山多謂路非平千巖豈獨分高下萬木何猶論豎橫有體虛空須應證無門道路莫剛行風馳宇淨蟾光現巧手尖新畫不成


搏風九萬化鵬鯤會合川流一口吞每視金輪旋海藏常觀玉鑑繞崑崙禾山打鼓驚沉夢破嶺栽松作徑門非古非今然薦得明明有眼未曾昏


同光一寶定中原興化投機逗此緣有漏河中安鐵舵無為國內涌金蓮陳年故物渾非用今日新條一頓圜大道門開俱在眼禪床窄處莫隨眠


靈翼脫籠出現高仙鄉蓬島任遊敖別傳少室機猶錯更指石頭路轉勞塵盡盤中珠燦燦風生海面浪滔滔不聞月下猿啼事觸目無心見碧霄


南華一派古今傳不合靈源墮悄然寶壽杖拋禪座下夾山語挂碧巖前兩儀未判歸空際萬象猶彰落見邊紅影箭穿言路盡屈將良駟苦加鞭


不分高下普門堂大意全彰不可量海底春熅生玳瑁崑岡霧煖產琳琅穿簾皓月垂光遠繞寺青山列畫長舉步閒能行一匝方知嫩桂久昌昌


日到榑桑動曉雞聲聲山岳等皆齊水寒夜靜魚猶隱林茂春暄鳥正栖風送飛雲歸嶺北花隨流水過橋西紅輪本不分高下曙色清光映滿墀


識得金剛體最堅摧邪輔正有威權量含法界離拘執本證虛空越變遷光照三禪開慧鑑風生八極掃塵煙分身處處為良友勝出寒山去作顛


不繞閻浮覓梵宮各藏一寶在山中刖和楚帝德無用剖璞文王勘有功凡聖當階同共見天人覿面總相逢如今遇石休重抱赤肉團邊顯璨容


將心理會莫安排背則差兮向則乖有月谿頭知未蔽無雲嶺上見何埋風帆遠浦悲秋望觱篥邊城苦夜懷內有法身無出沒逢緣同缽赴香齋


人間夜靜月中央心境同圜一鏡堂經入藏邊法住久禪歸海處派流長千江有水團團影萬里無雲片片光佇望循環今不遠回頭返照不瞞藏


休擇山涼與寺荒經行坐臥獨尋常不隨孫敬懸頭髻一任匡衡透壁光無礙無留風過樹有清有潔月臨塘飽餐放下忘人我散步逍遙樂此方


靜夜燈輝徹殿堂除昏破暗未瞞藏明如寶鏡然非鏡燦若金光豈是光兔子休思天外月蠶兒少戀地頭桑不存玄解分妍醜外象由來影自彰


水國湛然合太清汪洋不動正澄盈有心採寶寶難搆無意求珠珠現成偶尒風生翻浩浪須臾霧斂顯長庚休提吸盡西江事萬派同歸直下迎


風滿瑤臺月滿樓六窗顯露孰同儔林中搗藥祥雲潤廊下煎茶瑞氣柔得意禪人孤迥迥尋牛童子鬧啾啾古人更有天真佛聖去凡來不肯收


寶置岩前歲月深逢渠孰忍應埋沉麤鎚擊石分暉玉烈火烹沙煉赤金落向聲前屬有象裂開句外得無心和盤拓出難分辨對面思量又過林


弱水三千漾碧波一恬便靜本無佗渭濱枉用拋金釣劍峽徒勞放木鵝煮淡熬清心事少煨爐採柏案香多離鉤速道山擬議怎怪華亭肯讓過


雪嶺瞿曇睹夜星輝天照地鑑滄溟一時徹悟無凡聖三嘆慈音動岳靈得旨回頭歸寶所忘懷舉步落山陘休勞普化風顛起又向長街振木鈴


深沉寶藏不須撈浪靜光生見白毫窮子奔馳經嶮峻驪龍驤驟起波濤明明對照非佗物歷歷平觀在爾曹從古至今輝不減思惟蹉過價錢高


閻浮慾海浪漂漂去聖時遙愈漸潮好把福田親整頓弘開戒度惜嘉苗


像季時來雖眼清不存律法被人輕闍黎有德堪加贈單傚波離樣子行

