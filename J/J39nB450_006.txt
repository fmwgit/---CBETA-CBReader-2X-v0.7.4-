嘉興大藏經（新文豐版）數位版, No. B450 敏樹禪師語錄


靈機一喝迅如雷慧劍單提遍九垓臨濟家風親看破法幢隨建接方來


一時把住瞎驢腳生按牛頭讓老僧此是拈花的的意一燈相繼百千燈


昔日瞿曇正法眼如今喚作破沙盆驢年擔子親擔荷耀祖光宗啟後昆


當年臨濟一枝箭百步穿揚疾如電付與操弓善者持逢場射透寶王殿


獅子窟中獅子子當陽哮吼漫周遮雄威大展機輪捷踞向峰頭露爪牙


十載殷勤侍我容一條拄杖起吾宗雖然一句簾前語萬古流通獅子峰


依前撞入瞎驢胎驀地回頭正眼開惟有老僧分外別相傳歸去舞三臺


祖師心印鐵牛機印轉之時得意歸珍重水邊林下去他年舉步疾如飛


五葉花開到處香東風遞出日偏長老僧囑在朱樓面四海人聞盡善揚


曹溪脈脈振嘉猷正眼從茲觸處周坐斷聖凡雜別路一毫端上現瓊樓


少室安心至此時全彰大用許誰知拈來拂子親相莂到處弘揚第一機


當年墜石在黃梅了了分明不用猜珍重古人親切處殷勤不負爾徒來


紅爐點雪化無疑一句靈機下口時洞達其中關捩子高提祖印任施為


覺樹花開不計年香風時拂遍三千靈山一會儼然在直下承當正法傳


三玄三要任分張囑付闍黎建法幢此去打開多寶藏拈來處處更興揚


不是冤家不聚頭相逢相見有來由如今拈出曹溪旨付與垂機接上流


橫拈一枝無孔笛吹出陽春和得齊一曲昇平超世外知音獨許有闍黎


堂前雙桂一枝昌蔭出千株不覆藏拄地撐天分付汝年年花發遠傳香


諸佛以心而印心慈雲以法而傳法涅盤心法本如如了達空時無二法


西天東土何人補濟北嘉聲傳亙古今日老僧付一枝一花香遍乾坤普


林下多年養聖胎幾經霜雪出塵埃而今相付黃梅印撥轉人天正眼開


如來禪透祖師禪相遇老僧辨正偏直待頂門開慧眼相傳祖道更綿綿


藏裏摩尼光皎潔山河照破古人說山僧指出甚分明剎剎塵塵俱照徹


和盤托出鐵饅頭喫著令人白汗流本分衲僧多意氣超宗異目振徽猷


禾山打鼓令人聞珍重當年超出群又得知音能側耳七重關透海山雲


從苗辨地不尋常萬別千差覿體彰若遇金剛真種子應須潤澤令芬芳


滹沱一脈付兒曹只要摩醯正眼高異日超宗明大用方懸寶印鑑秋毫


祖翁田地起家門文契分明繼子孫忽地一朝聲振處高提祖印化乾坤


天產靈苗劫外芳優曇現瑞普天香山僧拈出親相授遞代流英祖道昌


棒喝交參密密綿老僧心印印無偏有時遇著夔龍日江北江南一任傳


一枝黃檗傳心印世代淵流繼子孫異日光前齊裕後相承處處報深恩


經緯真操得自宜逢緣洪濟展綱維祖師命脈親擔荷一任隨方化盛時


庭前柏子顯宗綱格外提撕為舉揚頓徹威音那畔事千年古道任重光


一條白棒立綱宗凡聖從教達本空唯有渠農全意氣闡揚濟北古家風


雪峰常輥木毬寒爭似老僧眼界寬付囑闍黎為大用流芳千古續心安


妙體圓明離諸行本來真性亦清淨今將此箇平常心繼汝流傳佛祖命


相傳嫩桂永流芳獨露靈根不覆藏但得天風吹動處一枝能發久昌昌


昌隆祖脈播宗風便是儂家法眼通付與兒曹為慧命一枝天桂蓋乾中


深山久住學疏狂道念如如此事彰拄杖一條擔荷去家聲遠播永流芳


了知萬法本無垠覿面相呈一句親背觸交馳殺活令一條竹篦委當人


醍醐上味幾人知一滴纔沾更莫疑從此打開無盡藏隨方應化在斯時


老當益壯壓乾坤幾度風塵入我門此去弘開臨濟旨應須一棒一條痕


萬壽堂中分造化等閑平地一聲雷沖開碧浪連天湧奪得驪珠得意回


聯芳千古為傳奇佛祖淵源奕奕輝今日老僧親付囑人天從此盡歸依


蒲團坐破悟心空傑出叢林德可風堪與總持同一輩清光高照玉樓中


多年守道在山中了無一法自融通非色非聲原不二一輪光照古今同


弘揚祖道在當人悟徹心空傑出塵志略凜然堪惠濟不妨隨處度迷津


從來佛法付賢良及第門中選佛場豈但龍天推出喜一枝丹桂更榮昌


黃龍昔日有三關卻被闍黎笑破顏信手拈來成大用宗風丕振利人天


衣缽傳來是正傳弘揚三要與三玄主賓料揀同真智喝下承當有大賢


龍泉出匣孰當鋒祖上門庭迥不同付與闍黎傳後裔綿延千古播宗風


高懸毒鼓在當軒擊動雷音遍大千眼裏聞聲方得妙灼然契證祖師禪


白棒一條振祖綱銅頭鐵額孰商量攸攸千古嘉聲遠隨處弘揚法道光


當年鄂國豈如公善識機宜佛祖風今日相傳山海重高標迥出萬人中


八十老翁入大場誠然已是狀元郎今朝佛法來相付不止題名雁塔香


陳操昔日與君同妙用全彰到處通棒喝交參臨濟旨嘉聲千古立宗風


佛法傳來繼爾曹多生種就慧眼高一花五葉超今古便是香山出俊豪


汾陽示眾有三訣突出機輪如電掣信手拈來不詢私特囑英靈任施設

