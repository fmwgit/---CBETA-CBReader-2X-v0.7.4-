嘉興大藏經（新文豐版）數位版, No. B154 松隱唯菴然和尚語錄

松隱唯菴然和尚語錄卷之三


世間萬事付一幻，道人依幻而自住；百千三昧在其中，只把莖眉以為準。幻隱那分優與劣，隱幻何曾有生滅？是幻全超曠劫前，是隱不落今途轍。有時依幻顯幻，宛同大海一漚發，大千小千俱包括；有時從隱入隱，轉向蟭螟眼孔中，一身多身潛無蹤。離幻身心自平等，離隱全彰大圓鏡；離無離處離復離，繁興永處那伽定。我歌幻隱荒蕪詞，珍重靈山老古錐，三百餘會說不盡，於幻從頭闡化機。


羲皇之先有一曲，音韻豈落平平仄；彈來不在十指端，屋角松風相彷彿。非絲竹兮非笙簧，非角羽兮非宮商；高山流水和不得，鏗金戛玉聲琅琅。極升沉之源，徹離微之根；眾樂百千，徒勞競奏。師子一絃，聊比倫。有眼者覷之不見，無耳者則乃親聞；知音更有知音知，知音何獨鍾子期？


道人性僻無拘束，好屋不住住破屋；寥寥四壁蕩然空，明月清風常自足。其中棲泊知幾年？頓空世慮忘生緣。不撥萬象身獨露，曲肱一枕恣高眠。阿呵呵！不弄乖，生涯隨分絕安排，豈是甘心受窮苦？只圖賊不打貧家。


我有缽盂一隻，圓如日、黑如漆；塋然內外絕纖塵，口大向天吞八極。大庾嶺頭笑翻身，七百黃梅徒費力；德山親手托將來，代代相傳到今日。有時獨弄春風前，萬象森羅俱失色；有時跳兜率天，驚倒當來老彌勒；有時降卻老蒼龍，總有神通逃不得；有時滿給上方香積飯，三萬二千龍象饑腹皆充塞。管甚東山鐵酸餡子，豈論楊岐金圈栗棘；會須盡底盛將歸來，一任衲僧橫吞豎喫；直得天台五百一十六位聲聞僧，從定起來合掌念個摩訶般若波羅蜜。


我泛扁舟活鱍鱍，四海五湖閒快活；一篙撐出愛河來，笑看漚生與漚滅。漚生全體現其中，漚滅是形如電掣；漚生漚滅本來空，自是道人心路絕。三界茫茫底用休，塵勞迥脫何干涉？利名畢竟是虛花，白玉黃金眼中屑。南北東西任去來，春夏秋冬無異別。任他寒，任他熱，道人自是心如鐵；陋身篷底一天秋，壞衲枕邊三尺雪。黃蘆白鳥共忘機，道人快活無可說；碧潭深處放絲綸，等閒一掣滄溟竭。翻起銀濤似雪山，極目江天無限闊；這回不怕八風吹，了然截斷輪迴轍。一聲欸乃歸去來，空船滿載千江月。


長空萬里無雲翳，蕩蕩碧天竟如洗；萬象森羅影莫逃，一色洞然無彼此。昨夜金風輕漏泄，浪花翻作千尋雪；冰輪輾折珊瑚枝，大海總是白銀闕。海兮！海兮！何其清；月兮！月兮！何其明。海月交光兮，照古今；寥寥宇宙兮，贏得其高名。


洞徹玄微歸至理，剎剎塵塵無不是；分明玄牝見端倪，十二瓊樓眉睫裏。蕩蕩乾坤闔還闢，霜天青鳥無消息；玉童倒跨天麒麟，蹉腳踏折虛空脊。窈兮！冥兮！精何精？恍兮！惚兮！物何物？廓開洞門三十六，清虛一片凝寒碧；真汞真鉛共一爐，真液真精同一埒。產出嬰兒奼女來，綠鬢朱顏更殊絕；三尺雲璈十二徽，琅琅玉韻徹離微。瞥然翻作無生曲，白雪陽春和不齊。我作洞玄歌，寄與洞玄子；記取洞玄時，火龍動天地。洞玄子，知不知？眼上何曾不帶眉，碧玉壺中天地窄，別有芥子藏須彌。


道者機關如木石，此生不願循規則；一物時中更不為，世上萬緣俱泯息。頹然兀坐茅堂中，灰頭土面何形容；百鳥銜花無覓處，天神獻供徒西東。擁帔看山兮，簾不舒卷；生苕撇地兮，路任苔封。一個蒲團閒靠壁，從教兩耳吹松風。


藞苴頭陀能脫略，胸次蕩然古標格；恰似明珠走玉盤，轉轆轆地無所著。衲衣下事何足誇，雲霞片片穿斷麻；生苕不借春風力，猶勝碓觜開天葩。拄杖皴，頭髮毿挲，耳能著水，眼能著沙，終不拈長柄舀溪之杓換雪峰剃刀，更不露傾湫倒嶽之機溼梁山袈裟。笑俱胝受用天龍一指，怪飲光微笑漏泄鷲嶺，拈華一味，落落魄魄，齖齖，自是風流出當家。阿呵呵！歸去來，倒著一緉鐵鞋，踏破千丈蒼苔，東風西嶺謾徘徊。


萬山道人蒙見過，索我為作萬山歌。太虛從來沒涯岸，層峰疊嶂何其多，眼力到處未極則，秀色嵯峨鎖寒碧。迢迢古澗來劫初，源頭一派其中出，青黃不改日月老，屈指數到九千九百九十九朵之危峭，別有一峰聳出縹渺煙雲間，勢壓匡廬真絕倒。道人從此而得名，十分氣宇開懷抱，鳥啼花笑自春風，寥寥超出古皇道。萬山萬山知不知，見道忘山未是奇。


參禪的的非細事，貴在當人發真志；真志不發願不堅，決定茫茫墮生死。古德垂慈何太切？教人參玄要直截。話頭一則重千鈞，盡力提持須猛烈；進前退後知幾迴，恰似冰爐煉生鐵。冰爐煉鐵真個難，竭盡精神豈容歇，驀然一拶火星飛，面皮簉破通身熱。鉗鎚妙密始見真，手兮眼兮用處親，就中煉出吹毛利，干將莫邪爭比倫。耿耿寒光耀空碧，在在處處興家國，外道天魔盡喪魄，鐵額銅頭俱失色。古今庫藏無爾珍，天上人間何處覓，殷勤為報參玄人，趁此後生當努力。


颯颯西風動林麓，炎歊散盡秋氣肅，姮娥開卻蟾宮門，當陽散出黃金粟。漫空積地盈四簷，靈葩不許群芳妍，道人久住忘處所，直疑此境是先天。昔年山谷不知此，卻恨晦堂無直指。鼻端驀地來春風，洞徹吾無隱乎爾。子今桂菴兮為名，索我再歌兮奚憑？晝寂寂兮花鳥無聲，夜寥寥兮月落空庭。


靈苗異種天然別，豈與凡竹同途轍，內則虛圓外則方；四棱凜凜凌霜雪，炎歊拂散露清標，歲寒歷盡全高節。昔年為竿釣東海，六鰲三山等閒掣；今日以為拄杖子，動轉施為活鱍鱍。曉穿碧嶂雲，夜鳴寒嶠月，有時伴君行，探深探淺何縱橫；有時伴君住，劃斷從前閒露布；有時伴君坐，孤根一任莓苔裹；有時伴君臥，冰床石枕成清墮。或向高高山頂相扶進一步，或向萬仞崖頭通個轉身路。這竹杖，絕比倫，君子林中何處尋？雖然自家屋裏人，相忘無如汝無心。


道人雲南來，訪我於雲間，腳頭未跨門，一鏃破三關。吾家種草師子兒，愬尾全奮金毛威。機奪機也，放兩拋三，全賓全主；境奪境也，添多減少，無欠無餘；百城煙水都抹過，信口橫吞鐵蒺藜。參方須具參方眼，莫道吾儂太擔板，看取精金躍冶時，普利人天有何限。


空處閒人閑趣多，索我空處閒人歌，我儂亦在空閒處，聽他塵世徒奔波。信知空處閒人好，空處從來少人到，個中別是一乾坤，六月冰霜寒悄悄。空處空空空四壁，空處長年自空寂，閒人偏愛空處居，動轉施為無朕跡。個事明明觸處真，雙忘人法始方親，閒人原不異空處，了知空處即閒人。阿呵呵！囉囉哩！好把雲山舊衲衣，拂乾滄溟，直教徹底蓬塵飛。


重陽九月霜花濃，芳英堆金東籬東，靈根不假陽和力，自是先天造化工。四簷匝地清風起，林薄有聲來不已，枝枝宛若老龍鬚，葉葉渾同蒼鳳尾。虛心耐歲寒兮，眾木森森豈能比；滿屋生清香兮，群葩簇簇難同委。一地所生二俱美，宇宙寥寥自終始，黃花翠竹誰辨的？灼然不許淵明識，卻羨香巖老凍儂，洞徹根源消一擊。古也今也絕覆藏，二三四七徒誇張，真如般若只者是，知音何必重商量。


十二時，幾人知？眼上何曾不帶眉？一口吹毛無背面，寒光凜凜七星飛。


半夜子，一忽覺來猶懶起，湯婆子怒竹夫人，一拳一腳打落地。


雞鳴丑，錯認南辰為北斗，採寶波斯去路長，愁聞海底泥牛吼。


平旦寅，耳不聾兮眼不昏，金烏拍翅天大曉，畫角一聲消夢魂。


日出卯，目前總是長安道，張三李四驀相逢，一老元來一不老。


食時辰，活計從頭又斬新，平地波濤千萬丈，從教淹殺弄潮人。


禺中巳，成家須是敗家子，寸絲不掛赤條條，天地之間唯一己。


日南午，香積鼕鼕打齋鼓，大家飯飽肚膨脝，坐看須彌盧作舞。


日昳未，三尺竹篦無向背，鞭起生蛇作活龍，崢嶸頭角青雲外。


晡時申，剎剎塵塵不用論，阿修羅王鬥戰敗，藕絲竅裏去藏身。


日入酉，伸出一雙窮相手，當陽把定鬼門關，灼然不許行人走。


黃昏戌，也無禪兮也無律，萬派聲歸海上消，大地漫漫黑如漆。


人定亥，閑卻從前舊兵鎧，寥寥宇宙古風清，皎皎寒蟾飛出海。


籃裏錦鱗鮮且活，遼天索價孰商量，拖泥帶水歸來晚，添得馬郎愁斷腸。


人間天上無心住，多在山邊與水邊，彈指一聲龍虎伏，腳跟不費草鞋錢。


慕富卻忘貧苦日，一時拋散了家私，無端道個空諸有，波及妻兒賣爪籬。


九年面壁接得神光，一花五葉遍界流芳，蘆葦悽悽暗度江。


生羈死關，入易出難，千古萬古，西天目山。


狗舐熱油鐺一句，集雲峰下四藤條，拈來擲向乾坤外，贏得稜層塔影高。


有口若啞，有耳若聾，佛法不會，世法不通。握條棒打雨敲風，瞠雙目滯寂沉空。且無巨靈手擘太華之峰，豈布漫天網張蟭螟之蟲。三十年枯坐船子釣灘之東，如何起得西峰已墜之宗？


面冷如霜，口甜似蜜，一味虛頭，全無真實。胸襟曠蕩兮，千山堆裏橫條雪澗；生涯拙鈍兮，九曲河邊栽蓬栗棘。指東話西，拗曲作直，丹陽郭外吉祥菴，那裏著得這個賊？


這個瞎漢，不屬造作，撞著冤家，將錯就錯。三十年吳淞江上撐無底船，賣明月買清風；二三載伏龍山頭坐曲彔床，振金聲搖木鐸。使盡福州人肚腸，一任諸方貶剝。


面皮凜冰霜，佛祖也不識，橫按黑竹篦，虛空驚戰慄。怪底臺山婆，逢人道驀直，未按指已前，頓起膏肓疾。縱使耆婆、扁鵲，那有這般奇特，咄留與兒孫為法則。


從來個漢無思筭，一住茅菴三十年，白日打眠空過了，如何有口會談玄？


揮黑竹篦掃空觸背，雖不露師子咬人之機，要且不是韓盧逐塊。敲出金剛腦後釘，顯發普光明三昧，煙簑擁膝坐漁磯，等閒超出威音外。


誰向虛空添五彩，分明覿面不相瞞。蒲鞋踏破華亭月，萬象森羅徹骨寒。


妙在一機，通身活路，擒縱自由，佛祖罔措。吹毛影裏覺華開，海上好山青朵朵。


手中三尺竹篦，狀似吹毛利刃，勦除邪見稠林，蕩卻佛病祖病。一片真風挽得迴，千古倒行摩竭令。


滿月青山，一溪流水，不是桃源，古今天地。兀坐茅廬春晝長，堂堂獨露自家底。自家底，綠樹重陰萬疊雲，金香爐下鐵崑崙。


心不是佛，智不是道，白雲重重，紅日杲杲，揭開不二法門，驚倒嵩山破灶，一床獨坐淨名老。咄。


竹篦黑漆漆，眼睛明歷歷，敲碎太虛空，出金剛骨。咄。抹過二三并四七。


者個老漢，著甚來由，藞藞苴苴，豈識宗猷？少年騎竹馬，恣意逞風流，當場衝破龍蛇陣，縱橫自任樂悠悠。長大牧水牯，耕遍劫初疇。疊疊高低風景好，笑看黃雲萬頃秋，拈得龍峰飼貓器，無端放在松溪頭，止有一條龜毛線，釣盡江波卒未休。

