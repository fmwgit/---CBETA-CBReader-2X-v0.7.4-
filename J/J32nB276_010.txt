嘉興大藏經（新文豐版）數位版, No. B276 不會禪師語錄


一喝金剛王寶劍空華陽燄一齊斷山河世界碎微塵明眼衲僧見不見


一喝金毛獅子威藏形無路喪魂飛通身白汗難迴避鐵樹花開第一枝


一喝探竿是影艸方圓尺寸自分曉是金是玉須經火賓主相逢價不饒


一喝不作一喝用一喝古今誰不共一喝秋風遍界涼一喝主賓全體用


腳跟點破關頭西迥脫靈華杲日機展翅金鵬千萬里癡人猶聽籠中雞


竹簾高捲共雲眠葉落花開孰記年獨看晴嵐經不變休將言說當三玄


龍踞頂池仙硐峰群星高拱照文宗處身不落迷途裏留與山家日面東


鶴樓嶄立大江頭萬傾狂瀾送客舟幾變滄桑名不異氣吞霄漢孰同儔


誰將石接上雲臺越過龍門去復來潑浪煙霞能把定令人長不染泥灰


棋逢敵手興難收格外玄機笑不休動則滿盤俱是錯世人看破也同流


竇兄中毒已多時長困茅蘆何自施若展錦江翻大浪鳳凰原接鳳凰兒


河山蹋遍幾經秋清果幽玄一笑收吞吐渾忘輝宇宙拈來隨處任風流


放下蒲團即便休且將竿線挂雲樓爪牙俱伏難藏志豈負金鱗逐浪游


海南岸湧古靈峰頂有池龍月在中收盡水雲仍放去流通八面若雷轟


香飛兩度到囊中山舍疏慵不記功施受渾忘真供養長空無口笑春風


氣骨可堪漸用功巾缾勤侍自兒童他時偷得金鼇去到處逢人罵祖翁


看者兒童氣骨清境緣順逆要虛心黃梅一段真消息行者親提耀古今


日月旋腰傍碧虛煥然閃爍五雲依層層蕩漾開人眼舍利遙光壯福基


既擔重任在林泉釣盡江波始放閒贓物驗來酬祖意開言動靜合先天


孤峰卓立大江心石湧香泉暢入神十八高賢曾徹此等閒酌滴也身輕


鼻祖單拈向上機人天小果弄華枝一刀殺盡十方佛纔是闍黎歇手時


名湖一望勢溶溶翠柳橫橋鎖梵宮艷曲歌謳爭喚賞幾人失卻眼中瞳


金剛寶劍從君弄殺活分明覿面提若不吹開遮眼翳臨機猶恐隔雲泥


幾年個事挂心懷一遇知音眼放開贈汝竹冠遮宇宙逢場作戲報吾儕


龜毛任與千觔擔從上親拈換骨方盡力掀翻西水浪放盈四海五湖忙


春時寄與那枝果刻刻提撕緊護鎖不屬陰陽劫外香三災大壞要他躲


法門糟粕莫偷閒嘗憶古人撐破船養得通身俱是力佛魔齊驗透三玄


參禪秖貴喪家貧又要時時見好人拚命直衝情境斷嶺南衣缽許誰爭


獅子窟中獅子兒莫隨異學外支離法門望爾如星月因甚莊憨閒過時


頭角玲瓏休外流世緣截斷且尋牛雖然只在根塵裏十二時中好放收


老來世事念都灰一任闍黎去剪裁不是偷安閒過日光陰有限放誰來


入水入泥弄眼睛手提肝膽向人傾話頭活潑如絃直貴要時時達本真


法幢久豎射江邊艸料頻添已數年舉動令人開夢眼火中鼻孔自撩天


獨有吾宗最上乘靈苗不昧始超群千般巧設人天果入火方知是假銀


瞎驢蹋破水中天翻轉面皮惺舊顏瞠起一雙青白眼張公喫酒李公顛


在家學道莫遲疑念念如同救火時木盡煙消猶不放方纔是個克家兒


久住山窩未種緣今朝來掃葛藤篇棒風喝月家常事看破家常不值錢


飛馬槍旗不忍看同根半落鬼門關愁魂秖解懷家土獨有烏藤邁遠山


亂鋒刃上翻筋斗烈火光中跳幾回不是山僧身眼疾寇王亦效罽賓才


山河大壞幾能存默識空門別有尊曠劫恩波何以報單單扶起破沙盆


大劫臨頭各有因同群喫肉殺同親乾坤合目君臣隱鐵石人聞也斷魂


戎裝個個似天神我亦毿不認真可惜千期猶未滿沙場添得一堆塵


天姿挺秀快超群自古燈傳絕世情不做一回腦後看難將祖脈繼兒孫


每把肝腸倒腹傾闍黎何故自沉吟龜毛截斷人天路直蹋毗盧頂上行


通圓行果覺海弘昌悟宗真了祖印聯芳智慧普照正脈常光


移松幾樹就春栽瀑布慇勤日夜回埜鶴高吟群鳥靜山童微笑百花開頻推竹戶隨雲去深築瑤池待月來秖恐時人作境會許多幽韻若安排


白髮鬖鬖兩鬢生年來懶向別峰行倦眠竹榻忘賓主兀坐茅齋少送迎鶴唳長空驚幻夢心灰世外識虛名葛藤一任兒孫事不向街頭弄俗情


茅舍無門竹數竿兩輪來往作燈看青山疊疊青山鎖綠水滔滔綠水關啼鳥日從花樹繞狂猿時向果藤攀眼前儘有通玄要愛網籠中幾復還


參遍天涯樂隱山回頭覷破是非關任他滄海飛雲變無事於心月映潭


麒麟高拱漢時龍普澤人間盡孝忠此處煙塵飛不到腰旋日月過西東


自覺疏虞遠市廛行藏粗笨絕言詮無聲無臭超群象動靜何常不現前


山居何幸兩相忘不住虛玄古道場取舍纔興魔黨縳長年混入五行忙


大千沙界個茅廬極目寥寥四壁虛萬別千差元一氣只因情妄有多途


清淨本然無點滴忽生一念有山河山河即是當人眼運化猶如月映波


為愛青山執個我偏逢狹路來同夥歌亭舞罷各還源無住無還是甚麼


誰識無形著幻衫陰陽難定那三三坐忘歲月知多少始信須彌一芥含


參遍天涯三十春歸來中毒向誰傾葛藤幸有諸方打獨坐高峰對月明


天堂地獄忘欣厭虎穴魔宮似住山淨穢不分塵自遠龜毛拂挂火風庵


群機驗罷隱溪山蹤跡那容凡聖參可憾彩雲垂不散尋香逐臭問三三


屹立望霞壯蜀川翠屏杳杳勢虛玄朝霞光耀松巒頂暮集仙乘聚鶴天日照淨壇狐跡隱風吹巫峽起雲巔上昇飛鳳人難見亙古登龍對聖泉


各踞吞霄意氣雄分明不放水流東煙霞歷盡磨今古喚作人間十二峰


孤燈黯黯鴈聲過合眼難眠盡夜歌動怯金風催白髮閒同秋月映青波啟簾滴露談心少聽樹鳴蟬愁思多暮景桑榆堪自羨誰憐四序易蹉跎


年來八八忘功用虎穴魔宮隨類安淨穢兩途俱蕩盡天池一滴不同潺


春風吹醒樹棲鴉舉目山河盡放花莫道野人無好供誰能先我喫新茶


火雲影裏自清涼利鎖情關在下方山果每同猿鳥摘誰分物類有餘糧


秋飄葉落雁飛忙漸漸寒風撲面涼遠望亂峰筋骨露石人於此也郎當


層層飛玉鎖山房一個乾坤幾樣莊此際常年無熱惱地爐松火夜生光


一葉輕輕綠水飄煙霞影裏伴君搖幾經大浪挨身入獨釣金鱗信手招鴻雁徹驚飛夾岸青山疾過截江橈舟人好看前灘石且把牢繩繫柳橋


四面推窗看遠山隨流不動樂餘閒放行自有風帆力把住何須櫓柁板泊岸幾親沙上雁落蓬每共柳堤鷳水天一色渾無意廓爾孤明孰用關


昨夜海潮逆送舟天明依舊向東流龍王別我三千里且繫蘆灣古渡頭


自覺形枯事幾朝也曾山水樂漁樵法堂有艸風雲聚拄杖無塵鬼魅遙百鳥啣花誰不喜一腔餿飯幾能消非關祖道門難入因守清貧賣死貓


方丈初投意氣親明窗淨几暢余情千枝青桂垂書黛萬葉黃楊鎖殿陰訪舊盡成鮐背客迎新都是少年人吾兄何幸多矍鑠快我揚揚遶去旌


煦日晴空語燕忙偕行三五度梅墻綠妍芳艸含新吐紅麗蒼枝已奮揚有意黃鸝聲碎囀無心玉筍露莖槍古今多少翫華客獨許靈雲濫醉傷


五十春秋彈指過目前惟見舊山河今時把杖通津少往古葛藤礙路多滿地黃花隨蝶舞一天紅日任雲梭無生曲子誰堪和獨放長竿釣盡波


深遭鈍置始難忘益我勞勞幾度傷雙桂鑪錘猶未冷一竿鉤線又移方風飄花落驚愁面淚滴谿流遶斷腸霧重埋光魔族喜抬眸日已上扶桑


初攀雙桂是難兄豈料星移法社空佛祖鉗錘今寂寞人天號令幾撐洪黃華帶雨含新淚綠艸披霜掩舊叢幸有玄公能善繼流芳千古振家風


背後空山有吉地通身泥水盡擔去火光影裏各還源一切凶星急走避


來時無鼻口去時無面目打個翻筋斗亦似翀霄鶴者回道力全蹋斷紅線索


四大將消未到時許多雲霧待為衣乾坤難定無家客原是虛玄空性兒


八苦交煎莫放逸心王出入不停時吾身暫借為床坐一段清涼自護持


南北東西去復還燦公何似得普安任他色界競熙攘此際難舒掌與拳


天倫一氣將還源弟應兄呼格外玄不屬陰陽誰蓋載頭陀非默亦非言


不識何緣共二親同居仍復又同根盡虛空界當人體萬億乾坤一點塵


同緣將別幻形儀怎奈陰陽有合離世出世間無住礙恒沙國土應群機


說甚前三與後三脫衣誰不骨毛寒單提拄杖為知己萬億須彌一笑翻


翻身兔角化無蹤獨耀虛玄空外空歷劫能為萬象主金烏依舊海門東


東西南北孰為鄰充滿太虛不見形這樣家常誰不具明明猶示染污人

