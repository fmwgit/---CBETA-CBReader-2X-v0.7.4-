嘉興大藏經（新文豐版）數位版, No. B356 奇然智禪師語錄


梅子今已熟看看他自落分付與何人念休第一座


汝今不識禪常伴白雲閒蹋翻海底月抹過上頭關


雙池者隻角虎形體東觸西觸哮吼塞破虛空聞者似塗毒鼓


兀兀獨坐今已曉眾木靈芽汝得早任他十方頭陀客常將白棒當頭埽


只說滿面一天星誰知通古又通今任他四海英靈客都來盡喪爪牙身


大唐國裏無人奇然可知之也兩手拿盡虛空分付秀埜禪者


見得清來徹底圓明珠獨湛水中天雲堂兩手親分付五葉菩提色更鮮


黃龍隱隱隔塵沙心正無非妙法華一縷金襴今付汝嚴輪先轉白牛車


只言滿面一天星誰解空珠獨朗明黃龍留下撐天手度盡塵寰穎異人


一語當機萬法空擒龍捉虎逞英雄堂堂頂具金剛眼豁豁胸藏栗棘蓬


源頭活水好相尋付法由來秖付心明月滿懷收不住散將光彩照千林


燈燈續燄祖祖相傳歷代宗旨分付水禪


黃龍一隻鐵鷂渾身盡是心竅任他凡聖齊彰都剖蓮房祕奧


玅明心本無礙何似成精捏怪與他一粒刀圭任他輕安自在


百城煙水漫行行束起身傍折腳鐺歸鳥白雲深處宿寒空孤月為誰明


心王本自依靈智說法翻嫌添眼翳碓頭不遇嶺南僧幾個當機抉棗謎


碧眼西來文字空常將衣法示玄同黃龍與汝機關別也在雲閒水淡中


麝巖香沁六根龍井水淘細念只今鐵樹花開者個一枝獨占


說無生滅法生滅何處起蹋穿龍象群嚼透虛空髓


豎掃橫批那可憑得君牙慧自高凝六宗破去渾閒事半偈收來無盡燈


一派寒泉井井通隔山十里度疏鐘怪來卻後還彤繪誰覆金盂制毒龍


楊岐監院廿餘年那討工夫去參禪忽遇慈明親點破一條白棒橫三千


遠辭越絕此開壇步出竿頭意未闌樓閣不從心外見水雲多在定中觀


力種龍山除饉田去來畢竟結良緣好須迅步行將去直上崑崙頂上顛


一莖藤杖住山川明月清風在手邊莫遣葛陂龍化去剝盡沙界野狐涎


貧兒腳本透天涯今日言歸得故家省識孃生真面目眉橫鼻直總無差


問法法無可說付衣衣將誰付猛然獅子搖頭驚醒天龍八部


一語當機截聖流為君為臣有何休寒山拾得秖麼笑橫身放出得自由


襄州道眼那稱尊除是黃龍嫡派孫超越諸方真淨主鴨頭綠水遶崑崙


念爾奔忙問佛乘就中剝換一層層即今溫養無多計鏟盡諸方舊葛藤


直透金剛圈橫吞栗棘蓬黃龍親分付振起臨濟宗


一花五葉破天荒鼻孔穿來一線長華種迄今無斷滅英靈漢子直承當


黃花翠竹體非殊風樹鐘聲聽不孤眉際真人常自見佛陀得與並肩無


休嫌平地起波濤獅子林中喜叫嗥為笑老禪疑底事曹溪一派似天高


十方調御涅槃門三際同時可共論識得剎塵皆祖佛密公一派好兒孫


無私付囑已全彰鼻孔何須半面量一指彈時消觸背都教言下自承當


駐錫經行島與洲機鋒相對幾裴休緣深正好探梅子路滑何須扣石頭


玅行圓滿事莫窮人天正眼已通風打開攃在他方外行到水窮不見蹤


濟上一宗支分派布大於天童盛於通玄美善俱並厥惟香嚴若子若孫益振門庭師固後降氣雄諸方法音常震萬耳咸驚言言智覺璨璨珠璣機辨峻絕四踞大剎縱無畏說示無緣慈獨坐黃龍雲動雷奔末法狂瀾師其砥柱返乎本然同斯大達百丈峰前獅子崖下有窣堵波中藏全身如如妙相人天哀慕刻是詩銘以笵來世

