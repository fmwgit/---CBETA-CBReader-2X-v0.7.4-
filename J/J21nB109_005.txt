嘉興大藏經（新文豐版）數位版, No. B109 大藏一覽

大藏一覽卷五


我成最正覺， 三界無等倫， 故受九報對，
宿行牽連縛。 我有三昧力， 金剛不可沮，
不能避報業， 捨而不受對。 羅漢辟支佛，
償對復甚我， 行業所追逐， 何處可得免？
智惠舍利弗， 常行佛功德， 下腸取滅度，
此是明白證。 神足目健連， 步步登須彌，
執杖梵志打， 骨碎如芥子。 沙竭阿羅漢，
降伏難陀龍， 臨取滅度時， 眼睛墮無數。
金華比丘尼， 神德難可量， 化作轉輪王，
統領四天下， 捨壽入無為， 支節刀劍解。
辟支名光相， 無佛法出世， 隋世盡其壽，
鑊湯取滅度。 菩薩摩訶薩， 精進不懈怠，
常急離業報。 不與彼共俱。


所犯貪瞋癡業障， 惟憑佛法僧懺摩。


眾罪皆懺悔，諸佛盡隨喜，及請佛功德，願成無上智。去來現在佛，於眾生最勝，無量功德海，我今皈命禮。


事懺有依吾佛力， 理懺無過我自心。


若不造罪奚須懺， 作已能禳即滅除。


既獵燒香復何福？ 以水攙湯可探金。


故作諸愆復求懺， 那堪一失又如何？


○緣何為善故難成？ ○良由夙障應須懺。


鈍根未成者，常當勤心懺，諸障若消滅，佛境便現前。


焚軀轉見長無明， 悟性本空安有咎？


罪性空兮心所生， 我心無故罪何有？


罪無自性從心起，心若滅時罪亦亡，罪亡心滅兩俱空，此即是名真懺悔。


投祖慇懃求懺悔， 覓罪俱無頓已消。


臥病可觀佛相好， 終時隨念彼方生。


何謂鬼邪之所惱？ 蓋無神物以匡持。


鬼且不能為殺活， 人衰乘隙作災祥。


壽量盡即二種死， 不平等故九因緣。


生平多惡何無罪？ 垂終一念大為功。


在時為善必天上， 臨終因恚墮蛇中。


斷命一稱那謨佛， 由斯純善往生天。


末後定力既現前， 直使中陰而可轉。


惡徒聞死便生驚， 善者見亡何有畏？


待死如愛客，去如至大會，多集福德故，捨命時無畏。


下冷上兮乃善終， 上冷下兮必惡趣。


臨終心識趣後身， 不可說一與言異。


佛示促壽令追慕， 人命無常在吸呼。


水流不常滿，火盛不久熱，日出須臾沒，月滿已復缺。尊榮豪貴者，亦復過於是，人身既易失，不須生貪著。


譬如旃陀羅，驅牛就屠所，步步近死地，人命復過是。


一盞孤燈照夜臺，上床別了襪和鞋，三魂七魄夢中去，天曉知他來不來。


死生既至終難免， 天地雖寬豈可逃？


雖欲藏在空，善處大海中，假使入諸山，而欲自翳形，以求不死地，未曾可獲定，是故精進學，無身乃為寧。


大地及日月，時至皆歸盡，未曾有一事，不被無常吞。


無常殺鬼多冤濫， 罪福陰司有秤平。


兒亡父就閻王索， 父至兒訶此老愚。


追亡功德七獲一， 著力修營三七中。


塚塔精魂在彼否？ 升沈苦樂豈其中？


秖是箇兒來受去， 誤教五母喜還悲。


子孫弘善餓鬼歌， 兒女為惡好人哭。


一子遭蛇螫以死， 五親不顧達無常。


雖具神通那免死？ 若能放下始無生。


善享天人之快樂， 惡投鬼畜以非堪。


但推今果立前因， 復以前因明後果。


假令經百劫，所作業不亡，因緣會遇時，果報還自受。


欲知前世事，今生受者是，要知未來因，今生作者是。


業分罪福不動因， 報有現生并後受。


諱愆因發頭頭誓， 業熟如言一一償。


殺命祭天天豈祐？ 業緣化狗狗還餐。


相師誑妄求財利， 為鬼飢羸渴水漿。


射者托兒多夭命， 讚人為父俱因哀。


讚殺共餐欣喜者， 生子皆亡痛報之。


以酒施人愚癡報， 不孝生兒反噉來。


○聞你生箇丈夫兒，你生還似我生兒，你今餓我渾閑事，秪恐你兒餓我兒。


有母罔言營供設， 非兒道力曷除殃？


弟用兄財尚有報， 我誣彼物豈無償？


坐欠一千成夙債， 曾經三反作牛還。


初語代還終爽約， 多生成債每來徵。


毀佛醜故翻招醜， 罔聖偷來被謗偷。


○口曾輕謗師和尚， ○罪畢還為賤婢兒。


背義殺熊雙臂斷， 忘恩斫樹自身傷。


○畜尚知恩能厚報， ○人何負德取深殃？


○杖倚佛圖天貴隱， ○蟻活陰功促壽延。


陰德既施名可取， 持心不二鬼須驚。


貪汙天削公侯籍， 驅役人冤業畜償。


韓中書祿之預定， 孔參軍罪以無差。


但愛吞他成己業， 寧知托子壞其家。


天神反敬前身骨， 惡鬼翻鞭舊日尸。


彼此業如終共處， 夫妻修異豈同天？


人觀穢惡畜為淨， 業力差殊見不同。


愚者小愆終大報， 智人重業卻輕償。


雖救五千藏天際， 更沒一箇活盂中。


佛既已登無上覺， 身尚難逃夙昔愆。


業緣若定不能壞， 聖道如何修習成？


任從有業逐緣生， 了然無我報自息。

