嘉興大藏經（新文豐版）數位版, No. B224 嵩山野竹禪師錄


相從南粵幾多秋一日飄然度嶺頭自是祝融峰上月清光不盡映衡州


磨磚作鏡喻便便此意聞之五味全更旁關山歌一曲孤音止許馬師傳


野鴨高飛飛過去歸寮哭笑恨偏長來朝卷卻堂前席別是從前怨鼻梁


當年一喝聾三日此日聞之舌吐來赫赫家聲天下振亞池浪裏錦帆開


頭皮打破痛難堪一到高安便絕談大業從今非小小兒孫也好著羞慚


未識原流真實處衲衣脫下莫輕忽爛椎下下喚蒼天不是尋常蒿子拂


欲疑不疑是何由點破分明萬事休赤肉團邊須子細莫教錯認在鉤頭


借問我師的的意倚天長劍絕疏親中原自此人安堵一物何曾礙眼睛


經聲才絕問心安拂袖歸來玉一團更把蒲輪當戶坐秋天孤月下闌干


龍袖拂開如白月象王行處落紅英等閒放下千斤擔七十一家風味平


辱罵千翻汾水上可憐一箇臭頑皮及知道出常情也回首青天不自疑


泣盡南源猶自可山前搊住恨仍長轉身日出扶桑國野艸閒花遍界香


非問茶陵遭跌事伽陀別有好宮商一籌不及猶閒事只是難當笑面郎


雪凍白雲春方醒杜鵑啼血灑煙霞谿風吹殺錢塘柳別是秋紅二月花


詩聲認得未為孤何事翻開別一塗須是巍科重得意好看丹鳳起蒼梧


瞌睡虎兒人不識闔閭一吼使人驚諸方縱有穿楊手未免臨危也失聲


半載深明沒意智家常事事足芳香梅陽遙有銅符寄自是聲名無地臧


正法眼開已可馮破沙盆子也相稱叢林近日多英物只是猶多異類僧


工夫穩實乃如此自是玲瓏無可比隨處逍遙不計年團團秋月浮空水


見說猢猻何用捉烏頭自此眼雙開孤音別是清商調千古人思奏落梅


一死十年涽不得偶然古柏觸雙睛西風相送歸帆急鏡水秦山好掩荊


床頭枕子才推落夢想兩關便絕音鐵蛇翻出險岩句瑟瑟高風古今


拓贈掌中竹篦子如風著水波紋起忽然浪靜碧如秋祖佛淵源深見底


望亭聞鼠夜翻器木勺磁甌齊粉碎止賸南泉三尺鍋爛鬻藜羹勝百味


豎拳叉手已無耑何用僊僊珠走盤光福山中明月在他家安有許多般


窟中獅子是何物牙叉未施威已出一聲哮吼震高岡千妖百怪無臧處


虛空安柄事如何辟歷聲中走白波心佛剛然如粉碎回頭星月在天河


鐙繩才斷醒雙眸放出遼天一箇鶻自是羽毛豐足時鵬霄九萬隨衝突


漫笑當年山鬼子眉毛燒卻丈夫兒三三兩兩都打殺扶起瞿曇第一支


細看師僧殺涽機猛敲石火顧猶遲如今關塞無飛將愁聽胡笳悲咽時


者箇分明赤子意何妨苦樂兩拋開村歌別是陽春曲漫向江頭聽落海


江頭采葉一莖走引得波斯笑破口近代叢林老作家看來未必全知有


鐙花爆落已曾知拋出鞋來又起疑翹首忽焉心眼碎天然靈物化龍兒


蹋碎銅棺月景寒又來理釣弄波瀾釣得錦鱗出巨浪吳江日已在闌干


脫盡皮膚始見真吳山越水臥松筠如今一片當湖月萬古清煇莫可倫


指月園中肝膽裂報恩寺裏髑髏枯等閒奪得莫邪劍四海堂堂大丈夫


曳杖春山綠樹齊閒雲深處鷓鴣啼孤征莫怨王孫艸細看平苔過虎谿


細細尋來不計程寒苔結處野煙平翻身又度千峰外依舊空山啼亂鶯


雲亂山深艸木齊踟躕搔首此松谿風梳石髮輕會散忽見新蹄印雨泥


趁鳥隨雲出嶺東芒鞋十載度崆峒幾回泣盡松會亂彷彿頭蹄白霧中


春雨濛濛度虎谿寒巖樹裏叫黃鸝抬眸一望煙峰下頭角玲瓏隔水西


看水尋山春又秋羞將短髮老林丘夕陽回首三千日遙見深眠百艸頭


蹋斷青山與白雲閒花野艸自芳芬此時得曳牛兒鼻一笛楊花奏晚曛


隴西春煖簇山煙一拳鼻頭信手牽如今正好前谿牧漫聽青林響杜鵑


牽來日日牧煙霞穩步雲山與淺沙洗刷剛然無烈性一聲葉笛夕陽斜


鞭策相隨只此中流鶯聲裏百花紅閒來且趁春風煖一覺晴煙臥牧童


谿中漫步出荒蓁橫笛吹來別樣春十載辛勤無地譜蘆花彎裏好愁人


半嶺松風吹白沙關山一曲日初斜騎來自是頭蹄別不讓南泉水艸奢


秋煙漠漠月暉暉一色寒空倚翠微隔澗蒼蒼深樹裏一聲鶴唳到柴扉


無功用處意若何梁月盈盈浸白波夜裏不知何處客歌聲隱隱出煙蘿


輪中桂子景婆娑一道清煇映碧蘿萬象森羅何處去霏霏玉露下銀河


清谿靜夜落秋香不見疏鐘出上方報汝參尋雲水客別縣明月照滄浪


夭桃深處子鳺啼一片春風遍嶺西好箇輞川惟自樂尋花趁柳過前谿


此日還家罷問津烹茶好賞百花春高人有問如何道山自清兮水自真


相逢竹篦才拈起只是衲僧眼見鬼昨日江南書信來鷓鴣別在深花裏


敝垢衣披自入廛酉家屠肆也堪眠兒童瓦鼓知多少布袋何曾少白錢


稽首空劫至賢聖此大劫中睹圓鏡四十九年住釋尊群經能被恒沙性屈指飛光悟阿難毗邪勘破維魔病多子塔前委大龜從此源源流東震東震兒孫道眼明如龍如象最英俊六十九傳有長松慈雲繼松為道胤是故稽首諸聖師願續祖鐙濟饑饉


稽首安養世尊四十八願深遠化及水鳥與樹林九蓮八德為園苑紫金光聚仝法界滿目皇皇瑩如琬自從曠劫接群生恒沙船筏及車幰我常接足禮慈尊不憚罷勞直至晚


稽首阿逸多常游戲華臧終日自軒渠布袋惟相向走過酉肆淫房又轉花街柳衖忽然申手索錢复與兒童歌唱慈雲菴突突兀兀兜率天來來往往咄任他做盡伎倆難逃者箇竹杖


三十二應如水含月复具千手手各有執無剎不身無身不晰上天下土羅剎鬼國威威慈慈利人利物我故稽首禮吾師足


道子筆下神巧畫出吾師真貌吾師無身之身紫竹檀欒遍罩畫者禮者供養者何名菩薩之道


世間大慈父逢場常作戲手送福德男與人繼宗嗣善哉李行婆皆承此恩力


大士大士見如水月恍恍惚惚皓皓雪雪正法眼中無盡身破砂盆裏著不得如今寫在畫圖中萬古流芳沛恩澤


一條布袋百樣古怪十字街頭看買賣逢人乞我一文錢拄杖橫肩常三昧


者老阿師少室宴坐莫謂難識早已勘破放他三十藤何必將錯就錯


看則非真望則不像甚麼東西寫在紙上直饒塗出他鼻孔也未必受汝供養


錫杖錫杖梵音貞亮天人之幖幟佛祖之榜樣熏成五分法身初機必假良匠呵呵若問授者何人本是野竹和尚


者老子生涽賊三十年咨毒舌肉鍋酉甕薶沒英傑撞著福慧禮你三拜看你老面皮厚薄


棲靈四眼能埽藥病指月四禪新出祖令傳到諸方人天寶鏡魔王腦碎衲僧乞命者箇川巴老子卻要賣弄毒糞致令天下叢林鬧浩浩裏講論


立禪和尚僧寶頂像帶水拖泥流通龍臧不怕黑風漂鼓落得慈航無恙如今葉落歸根跏趺金屏石上好好出來相見免得虛空痛棒


阿翁純一心自無作小白起權大赤松略弟位親棥胸常沖漠掩貫群書孔顏之樂時或尋僧談笑林薄時或訪道倚杖采藥三教床座怡然自若火其百家不用存橐侃侃誾誾灑灑落落造到如斯人難摸索忽遇嵩山別有一著雲翁雲翁此還是惡要得頓盡脫卻此縛


黃眉碧眼視著殘篇童子炷香坐立宛然呵呵不是嵩山道者幾乎喚作地上行仙


不說有為不談實相佛來祖來先喫棒好打殺不打殺金粟寺裏欲削跡難削跡太白頂上噫伊何人斯是我曾大父底頂相


者位尊慈七坐道場道尊六合大業皇皇雖未親炙者點難臧如問雄基誰可繼依然崛起錦江旁


長松老師維奇維絕四住名藍縱橫施設眼裏無人腦後拔楔退隱藍峰谿山自說祖佛不知鬼神莫測日午鐵鼓震長空夜半木人吐出月


者粗漢無羇絆言語奇奇怪怪作事嬾嬾散散干戈隊裏驅祖風選佛場中埽文翰如今分付還武昌待遇其人始好展宏書記請


箇竹布袋也自奇怪不慈不威無向無背人或請益大棒打退有者憎有者愛丹青丹青不用汝繪免得他年累子孫塊塊兜樓擿火內堅西堂請


昔玄鑑禪師畫中峰本老人像歸滇滇人始知有禪今數百年矣余雖不敢望中峰老人然親履其地而滇人又親炙余言似終不能忘余也故昇維那描余陋質索題乃筆其辭曰唯村阿師語默難搆非佛非心無聲無臭嵩松維那可以相授傳兮傳兮綿乎宇宙昇維那請


野竹老師本生下里六年長松一朝得髓為人至毒气吞虎兕惡罵諸人白棒隨舉抽機迅崨走殺雲水三艸畫余來請題搦管書云祇者是溥後堂請


是相非相也寫紙上此時挂在室中看他有甚伎倆說是川勤適骨之孫何曾是者箇模樣雖然童子童子快把香來者裏供養幟後堂請


生平貫弄白拈手令行西南獅王吼無人接拍奈若何且向深塘種白蕅或問此翁是阿誰慈雲菴主野竹叟道監院請


川巴老也俊峭據嵩山佛魔埽為人切棒破腦休懊悔誰艸艸無景林中白日杲杲好箇慈悲老子只是惡名不少幬監院請


十回拈香八據大剎人天魂消佛祖抹殺一道坦然萬有包括棒頭既銳逢著便劄見者聞者盡道惡辣佛美佛美聽余此說異日展時莫只十八殷佛美請


申申夭夭箇模樣傳是嵩山老和尚不知無身复無身才是無身真實相我也三喚太無耑汝也三應何句當侍者侍者莫只看無風匝匝之波浪玨侍者請


獨者川老子無風白浪起說法雖十年未常啟此齒棒喝看臨時不著者些子頂相擴乾坤祇是自家底歸去展開看與汝不相似尼宗一請


偉哉老蜀直不臧曲其气剛其志篤其心慈其口毒遇貴不尊逢賤不辱德雖未贍行亦頗足如此為人何異惡俗尼宗鏡請

