嘉興大藏經（新文豐版）數位版, No. B227 集文字禪


春隨喜色生晴野但覺嵐光翠如潑犀顱道人相笑迎瘦策扶衰意超豁篆畦半破煙舒徐頎然綠髮映華裾談笑先看押難韻筆端五色圖空虛嗟余百念已灰冷快當火急追清景紫藤瘦倚背西風心波不興類古井水光山色供盤餐方衣童首住江村蔬畦日涉已成趣幽鳥自啼華不言時更事往空流水翰墨風流聊戲耳楊云得騷經怨而不怒之旨便見真詮朝來爽氣西山高睡足明窗臨棐几蒼杉拂雲煙翠深解令寒谷生和珍欲驅清景入秀句且醉山中浩蕩春


幽尋忽覺暗香吐舒云一起便合看梅空香欲來曦光煙翠橫深塢方忻杖履日追隨安用聲名照千古傾坐高談象帝先壞衣縣鶉無一錢飯餘便寢百無事屋頭枯木自安禪屈宋宗枝君得髓山日松風吹凍耳那應夢筆生春虹須臾沓幅亂書几韻如春水初舍風水光綠靜山青蔥澗草有香空錯莫此山分得僧中龍一桮春露容同啜和氣坐令寒妥貼山色谿光潑眼明窗風為我翻書葉向時衣裓識天香臥看天雨雲飛翔舒云雨華佛境西山卷簾入欄楯為君戲語敵山光


虛舟閱世鴟夷子坐令玉色煙巒裏萬頃蒼然几案閒要看松風迎笑齒理毫聊為試冰華初如積水窺落霞平生千偈風雨快金谷賓朋怪咄嗟一川秀發浩零亂野鶴精神照水段嗟余索寞臥空山矯首無言對河漢如雲往事去無痕一味但覺山林尊舒云為住山人生色憑欄小立與僧語萬象囷敦天不言道人天姿心匠玅高誼映人珠自照不勞巧手寫丹青煙雨楂芽出談笑窗寒霧暗日生東曉煙幻出千萬峰兩鬢西風心一寸此意與天相始終


本色住山何所有數峰入座爭翔舞引手匊雲跳明珠潑眼睛窗發茶乳一番佳氣生巖叢箇中我曾如嬾融滴階寒響雪消後無數巖花落醉紅南山爽氣增十倍世相難逃朝夕改憑欄眼界得天多相看顏色年年在此心炯如月臨泉銀髮齊眉衲半肩枕臂曉猿三叫絕滿目西風只自憐生計居然成脫略交道今嗟張紙薄但忻所至有青山山容光澤鳥聲樂故應玅語嚼芳鮮餘韻發越鳴朱絃梅塢雪消香錯莫且作山中勝事傳舒云確是末章結語


雪後新年晴復陰開軒隨分有山林清晨倚檻臨黃卷碧縷橫斜試水沈嫩日柔風春恰曉白灰紅火地爐深詩成笑答千巖響且枕焦桐混世吟


醉看湘山二十春醉歸穿市月隨人卻將揮翰風雷手來寫山林夢幻身


天容道骨軒仙風照人秀色煙茸茸竹外一枝斜更好坐令衰老忘龍鍾舒云道人與梅花生面俱開青碧連天雪晴後一任春山穿戶牖歲月去人江浪翻白首不知舟壑走杜云觀花著此語即山樞衣裳鐘鼓意也可謂逸不忘規誰云殺風景邪淺白深紅次第開獨自憑欄日幾回青眼逢迎喜詩客芒鞋閒穿聚落來軒然辯論雜今古山水懷雲輕百補杖履相從年可忘回頭城市分塵土地迥眼新人不囂金鴨香清碧縷飄老來漸覺朋儕少一見便令人意消遙知百事俱衰落醉中逃禪亦不惡何當乘興更一游莫使餘香散簾幕


玅語敵山色聲光潑雲嶠風松中宮徵乘月答清嘯


雙林動曦光千峰出雲雨酒酣巾幘墮一笑小天宇


橫斜初見過牆枝酒入香腮笑未知數筆瀟湘春自曉都將裁刻入新詩


山頭落日微紅歸去殷床鐘歇浪寒竹色侵簾輝映夜窗明月


一幅紗巾九節笻滿懷疏快與誰同塵清霧斂閒身在兩葉風枝小徑通蔽日綠陰鳴好鳥憑欄詩眼送飛鴻過牆山潑軒窗翠瘦坐孤行兩頰紅


雙花含雪吐明鮮老去消磨無雜緣楊云閒字骨髓十里松風長不老三吳雲水固悠然杜云天然洽對笑拈倚壁過頭杖解說定林文字禪簾卷煙光搖戶牖地爐深暖枕肱眠


門外雲濤欲際天齒牙嶽色嚼芳鮮解將疏影橫斜句秀對白鷗春水前舒云亦是看梅佳句村巷沙光潑殘日寶津晴瓦隔霏煙心情老去俱消盡入骨真香不可傳


小軒開處近山房空翠偏宜壞衲荒行樂風光清夢曉煙霞影裏澹心長一區形勝發天藏半印香消倚夕陽滿院青春人不管草深門徑未相妨


不憂風雨擾閒眠火烈殘香發篆煙窗戶青紅照林麓江山信美似斜川春生殿閣玲瓏外庭種連蕉怪石前行樂莫嫌詩酒涴從教人作畫圖傳


門掩青山相並居先忻秀色上眉須乘閒且覓幾場笑擁毳同看聊自娛巖壑形骸雖可畫莫年生計未全疏偶然弄筆成詩句落盡花房小雨餘


晏居端若寄虛舟欲趁春光爛熳游幽境自能情外見舒云誰能解此翠寒空覺此生浮蒼顏華首供衰莫斷梗閒蹤任去留我輩自追方外樂為君一笑散沙鷗


水花院落春風晚最愛晴湖漲柳橋放意高譚飲文字細泉幽澗響寒蜩地偏心遠過從寡燕寢香凝碧未消聊復澹然成獨坐莫林翔集看雅嬌


寒綃蒙首涕慵收窗下香殘碧縷浮閒拾墮薪成淺立飯餘春露啜深甌舒云向居東山霜黃葉落與春風和暢時每每如此殘經半掩世情斷彌勒同龕古寺幽誰遣松聲環坐榻開軒相對亦風流


風物麗煙光巖花造次香衰遲嗟我老寂寞為誰芳春色已如許我生無寸長楊云閒字三昧藉渠一笑起步履響修廊


梅花只落盡玉樹相明鮮曲篆風窗外白鷗春水前幽光弄紺碧空翠插晴煙屋角寒藤入西山秀色連


墟落孤煙起嵐光忽滿襟楊云閒字神出落花和月賞山好為誰深舒云不是悟道久住山人不能道此五字瘦策自扶老幽歡常會心開扉發清嘯風彩動雲岑


軒下亦何有惟聞繞砌泉故山煙雨裏垂柳晚風前舒云居然王孟詩眼不知夜篝燈臨網牋月巖與雲壑相從可忘年


萬壑松風一軒月莫雲滅盡水吞空楊云如畫披襟散坐青林下領略半窗蕭寺鐘


暖風時復破春寒飛鳥行吟仰面看四注小亭清入畫潑雲秀色墮欄干


山桃噴火柳垂絲笑裏風姿件件宜清晚閒題記新竹小禽飛去動危枝


映門楊柳未全遮帶雨春湖脈脈斜幽鳥等閒回睡眼一聲臨晚到山家


且牽黃衲蒙頭睡起憑高遠睇自然知見含香安用翻瀾千偈


畢竟閒居好而無迎送煩清譚落玉麈霜足擁花軒優入聖賢域閒看窈窕門一鉤窺隙月相對兩忘言


一堂聊寄傲籬外有青山落日耕釣罷意消風物閒桮盤燈火裏笑語雲煙間所趣在幽獨清游每見刪


君不見楚竹虛心勁如鐵清秀摩雲洞冰雪閒披白帢登此堂洗盡宿雲寒皎潔人生異趣各有謀舒云轉語俱生成矧余於世百無求日烘花底光似潑飽食熟睡且隨流行藏初不較用舍春色驚回阿練若舒云有次第引步探幽聊自適賞音乃有如公者煩君清哦當少休高論自破千人浮碧砌飛花深一寸馭風騎氣無何游日莫無雲天似埽異事相傳爭絕倒倚欄紅雨春風顛白猿啼處孤松老凝佇殘陽眼力微枝上春禽已倦飛散髮巖阿聊一快但覺重攜春色歸


萬事付穨然妄盡方自釋把卷味長哦窗風鳴摵摵煙雲有奇態轉顧成陳跡斷絃掩流水波影登几席衣裾空翠浮聚落一水隔忽覺華氣生重拂林下石坐令千巖秋豈惟有詩癖蒼茫嫩日斜寒光下注射滿庭浩風露一水連青碧念此歲月往白髮日夜益林光潑流泉追逐扶瘦策佳處輒留連夢境聊戲劇呵手拗梅花且復適吾適


精廬開橫塘曲折見流水袖手望空青山亦為余喜但有林壑幽欣然開笑齒是時春正深蒼杉三十里眷此山水清小軒試憑几俯仰憶前事歲月乃如此陰晴故多態風日正清美曉堂人未埽蹇傲成縱倚雨餘步林幽泥軟脫芒履柳衙行未窮撲摝沙禽起興罷復何求捫蝨口如耳


萬疊橫空青孤煙起墟里偶逢林下人舉手弄雲水


汝江軟碧搖寒空無際山嵐分外濃江月松風藏不得舒云月圓當戶贊不及此七字林蹊花木自纖穠凍雲未放僧窗曉冰雪親瞻道德容欲買鄰菴山數朵伴公他日聽樓鐘


主人飽譚笑落筆翻龍蛇清甚空階雨氣如春在花華裾宜綠鬢絳帳張紅霞雁過回詩眼但知寒日斜


叢蕉出屋小亭幽醉看湘山不轉頭一掬幽懷收拾得謾橫詩眼付冥搜


藉甚但傳詩句工炷香一讀萬緣空朱顏長覺清光溢意氣都消白眼中已把功名比雞肋便能落筆敏驚鴻知君晏坐忘機地春滿茶鐺活火紅


一谿花照碧天晴野逕無人獨自行但愛松風吹醉耳朦朧何處鷓鴣鳴


熟路沿溪過石橋紅愁綠醉思迢迢雨餘獨憑煙雲上翠浪柔風自織綃


鳧鷗水暖聚圓沙竹屋柴門三四家月出東南人獨倚隔籬紅杏一枝斜


數筆江村供晚望坐中譚笑盡吳音鷓鴣啼竹聲相應院落殘紅一寸深


沃野獻新綠微雲生晚陰小軒寄幽致危榭每登臨逸筆作波險廣陵誰賞音心期營一笑萬籟轉笙琴


居近池塘春意在檻前修竹翠於蔥夕陽猶帶殊山雨燕子初飛簾幕風欲作新詩成瘦坐忽驚窗戶溼青紅劇譚要使君頤脫便覺身藏語笑中


雪泥濺衣裙雲山獨見尋枯衰酸凍色溫軟聞吳音縣瀑激窗牖春風埽夕陰嗟余人世外老去一菴深


人間萬事一笑空玅語屑玉霏無窮紫燕飛翻初弄撥蕭然自有清散風松聲盤空上煙翠誰令空階走環珮日高飛絮滿重城但餘猿鶴哀吟聲


楊柳護橋春欲暗隔溪修竹露人家聊將愁裏十分興蹋盡山樊糝徑花


開軒清似冰壺水想見高情照物華斷岸平橫千雉堞浸門春水一池蛙舒云臥游於此人如巢許逃名跡香識山樊稱意花茗碗閒窗不厭過笑譚相對興無涯


風掠松窗料峭寒欲憑詩苦洗辛酸收藏畫裏三玄老拾得風前一笑懽草樹分明天遠大雲泉歸晚鬢凋殘舒云無限感慨出於毫端攀翻涴衲黃塵事樓外遙山晝臥看


漱霧跳珠響澗泉滿庭風露竹娟娟待邀山凡三人共自炷臨軒一穗煙播穀風光寒食近採茶時節雨餘天閒尋陳跡消磨日更學詩中文字禪


故因此境幽難畫燕子空忙春自閒籬外霜筠森束玉午陰修徑接深關那知古寺僧房下隨意闊林指顧間欲去未成還執手爭研詩句麗江山


曉痕翠浪行將遍到處雲山供勝游萬境沈沈天籟息與君一笑似三秋


天氣清和得所宜風甌雨歇對聞時是身已悟浮漚久嬾賦山林必有詞


幽居端與法為林蒲坐葉飄鍼正紝陌上殘紅空自好不將行樂負初心


後堂分得竹千竿一枕窗風午簟寒肝膽秋光磨洞徹蛻塵標韻矯翔鸞


峰連小閣宜春望花發水流聞杜鵑林下自知無一事未應虛費買山錢


落花起舞鳥能歌賸得清閒可奈何起步西園聊倚杖路穿空翠夕陽多


日腳明邊白鳥橫夜晴風細月華清寶書半摺山房寂添得蒼崖響答聲


瓦枕藤床初破睡摩挲香滑寫琅矸輞川草樹入圖畫付與後來能者看


雲林一塢正寥寥笑看柔風拂柳條隔屋茶煙度修竹何辭日日作詩招


作伴經游已遍蒙頭破衲同歸鍊盡人間機巧一藤深鎖煙霏


手倦拋書枕臥夢回窗月窺人澹泊既諧真性白頭相視如新


獨自來游微兩後忘懷一笑餞年華且忻春色濃如酒更愛君詩麗似花舒云厂對水面紅雲欲崩壞露叢幽蕊生奇葩素娥月下逢姑射要看儒林萬口誇


家住寒雲縹緲間別開一徑入松關平生嗜好如漫叟盡日青藜共往還


地僻且為三徑樂夢悠誰復美王公都無伎倆酬閒寂留眼看山寒翠中


園林雨足鳴池蛙院落日長蜂趁衙舒云起二語似空同拗體尚有笑譚消白晝偶尋鄰叟問桑麻稻畦綠錦無邊幅白瓦青旗一兩家歸晚斷橋逢野水軟風細漲玉橫斜


四五疊峰深處淺紅數筆殘陽舒云如晝晏坐時來有籟立譚愛子清狂


平昔高風此一時江山約束入宏規嘯聲散落千巖響苦語偏多別後思誰見清機橫麈尾空餘淚眼看風枝爐香常伴青燈曉瘦搭詩肩古佛儀


姓名自可磨千古人見空餘四十年浮世萬途成底事壁間遺像尚依然機輪玅轉風雷舌已盡聖凡情量纏慚媿兒孫家法在浪持短綆汲深淵


疏牖自分山翠蕭條古木清秋掩卷高眠客去一聲殿角風甌


臥聽石間流水偶爾會意忻然起望微雲生處斷崖落照孤煙


秋容漱毛骨世已驚殊異江山孕秀靈草木發奇瑞笑看煙縷橫賓從時畢至開軒萬象分領略四時事舒云似杜句但覺天宇迥面面可人意浮蟻皺紅鱗願酬太平醉聖凡皆幻影聊為翰墨戲誰令種姓香詩眼愛空翠胸次竟何有玅語發溫粹身世逐雲輕自住三摩地


夢幻諸緣寂相看一笑休德高名往就句冷更含秋煙翠連窗暗殘缸替客愁洞然無向背舒云未易到此來往亦風流


萬事付鳥跡脫身索寞濱日月不能老漏洩是今辰舒云是道語登高發清嘯風物更撩人白雲入瞻顧雲開蒼翠新藉草坐松影桮面吹紅鱗齒牙生風雷六藝飲全醇詩工出奇麗秀色摩清春亦復把霜蕊湛然觀道真天風吹笑語璧月上重閣


江城風雨吹黃葉舒云一起便覺悽惻爽氣洗開倍明微萬疊煙霏空翠堆當眼風枝心欲折南窗夢斷意索寞薝蔔花香已零落澹雲缺月兩微茫得失是非都放卻翛然生計似龐公從來孟陶風味同若為化作翩翩蜨無復搜詩慘淡中舒云翻案語佳甚秋水精神出眉目已覺夜林無觸鹿蒼山牢落下殘陽聊與白雲相伴宿


萬事收藏微笑裏臥聽松風難比擬開軒雲破露寒層黃葉紛紛墜秋水舒云極有情致語寫入輓章不勝慘惻


夕光山翠上窗扉新交未數故人稀富貴豈終憑鐵研世味真如嚼蠟微霜蹏蹔蹶堪一笑聲利光中忙趣少夢裏浮華已嬾爭醉魂但覺壬巖曉文章五色體自然玅語已復臨芳鮮而今骨冷撼不應誰家恩怨餘妒憐


行道疾如轉馬此生何殊夢游歲月卻還驚浪閻浮等是一漚


閒裏雖無白業倚蒲卻看爐煙睡起一桮春露坐中金玉鎗然


風月冥搜秀句冷齋忽變春溫玅語欲澆舌本為君折意消魂


沙村返照澹餘暉老去情枯道自肥滿眼閒愁圖不得萬竿寒玉碧成圍暗驚歲月行飄忽已覺雲山負衲衣一笑且從吾所適蕩除五十二年非

