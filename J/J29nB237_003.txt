嘉興大藏經（新文豐版）數位版, No. B237 月幢了禪師語錄


再三再四歷年深眉帶霜雲眼帶筋心佛是非俱了卻單根兔角活人心


多年種下瓠和茄子實花靈意則嘉親拾一枚授與汝普天率土也周遮


曹溪一脈涓滴不施今日分付彌隆八極


法法本無心無心亦無法付汝心法時無法無非法


二三派列有來源遞代相承不偶然為汝流通正法眼拈香惟待虎龍年


十年餘也共吾儕苦辣辛酸不寄懷我此付渠衣缽去蛇穿馬腹始陞階


少室一宗今古傳代代相承續有緣吾今付與蛇頭去一任天涯倒弄拈


久墮衣盂在大庚古今英傑豈能提吾儂拈出親分付龍馬牛羊莫共棲


種因因亦實種果果能成因果不虛應三界汝唯尊


遍參幾不問春秋氣宇如吞萬斛舟付汝龜毛拂一柄碧雲深處按龍頭


大地拈來捏作泥丸成一粒不虛施只今付與闍黎也時至方堪救悟迷


瞎驢邊滅已多時千載風聞不再疑我固拈來親授受燈燈續燄永無移

