嘉興大藏經（新文豐版）數位版, No. B431 雲峰體宗寧禪師語錄


方山靈泉， 埋沒多年， 高卑任注， 不僅菴前。
人去水去， 人還水還， 隨汲多少， 任器方圓。
飲者沐者， 可知恩焉， 非我檀那， 長遠心難。


初出母胎脫體張，指天指地口喃喃，縱然獨步群芳外，一身猶恨不能藏。


纔到雪山先已錯，何須冷地六年坐，明星一點刺雙眸，魑魅魍魎白日過。


披肝露膽見梁王，一語難投客思長，不識元來無聖諦，漫將蘆葦渡清江。


十方世界一團冰，寒極洎乎凍殺人，木佛燒來通身暖，躲根禪客沒卑尊。


覿面承當本不差，芒鞋踏著是生涯，珠迴玉轉憑誰力，切忌毋添眼裏沙。


禪非坐有，定無自性，文殊罔明，均皆一頓。


平地起孤堆，無風翻白浪，一片老婆心，令人生伎倆。


隻不隻來雙不雙，微塵剎海亦能彰，隨緣不覺露些子，千古令人恨轉長。


終日尋春不見春，等閑撥破嶺頭雲，扶笻忽到荒郊外，只見枝頭滿十分。


見見之時見非照，明暗色空俱不到，見猶離見見非真，楊修一覽便知妙。


雲瓢酷暑走天涯，將謂其中事有差，萬象森羅常覿面，闍黎切莫眼生花。


闍黎本是共家鄉，佐助雲峰樹法幢，今日與君分指去，報恩祖道又重光。


目前蠟燭透雲霄，匝地光明豈肯饒，若是尚留觀聽者，小羅石在太和橋。


古佛洞中真箇古，平天花甲難窮數，常將心眼示時人，珍重時人宜薦取。


從予聚首十餘年，一段光明絕妙玄，今日家風非昔日，莫教狼籍落人間。


江風一葦透長安，星月光寒天地閒，嶺畔子規啼未歇，聲聲相送竹窗前。


春風密密定無移，放出優曇第一枝，昔日雪峰輥毬處，家風依舊任提持。


好枝曇翼正芳菲，風雨無情實可悲，自古樞機原不動，無端色相在春歸。


旃檀纔爇玉爐煙，朵朵祥雲飛白蓮，觸碎娘生箇鼻孔，幾人成怨幾人懽。


箇事如何舉似伊，電光石火較猶遲，若於棒上生荊棘，錯過鋒前第一機。


生死關頭一點疑，眉毛廝結合如斯，忽然踏破漆桶子，滿目青黃又是誰。


大垻城東古寺頹，屋破墻穿勢若危，堂堂露出真金相，颯颯風吹草木葳。阿呵呵，告檀那，大家發帑來相助，福祿如山不較多。


聚頭十載豈無言，吞吐饒君一勺先，翠竹心光常自鑑，溪聲法語在當然，神丰凜凜嚴如雪，氣宇昂昂志益堅，莫謂塵中無異客，祖師圖上有燈傳。


幽深曲徑路橫斜，老樹能開幾色花，翠滴且憑天賜露，香馨惟覺世紛華，峰高倏有娘生面，林鬱渾忘鳥道賒，踏破白雲窮極目，方知孤迥別人家。


世道臨秋晚，中華被亂風，人心到處險，物理勢難通。共話窗前竹，借居嶺後楓，未逢穿耳客，若箇話西東。


招提名聖水，殿後涌靈泉，泠泠千年澤，涓涓萬古寒，源頭充屋角，餘派入支川，晝夜潺湲逝，誰能不受瞞。


無住觀音，處處現身，淨水一瓶，芳草青青，無風自動，刺人眼睛，想是定中無別事，又來草上展精神，咄。


九十九峰爾最奇，聳然獨秀峭巍巍，從來不借陽和力，六月炎天有雪飛。


玲瓏壁立插青天，影落長江魚畏餐，多少遊人不具眼，臨風盡把作表看。


山頂名池天設成，長年湛湛自澄清，時邀皓月頻來往，吞納森羅詎有心。


臥月眠雲不計秋，天然圖畫孰為儔，分明頭角全身露，往往牧童誤認牛。


一江波涌挂珠簾，曬錦分文盪碧天，古寺不消重造像，水流說法在當然。


數仞巴焦石挂峰，團圞中隱紫微宮，風煙日月俱不到，幾箇男兒識此宗。


朝朝響水被人嫌，誰信聲聲洞劫前，直示與人肝膽句，毋將喚作老婆禪。


拳頭大石現觀音，草木橫披露一身，縱有見聞如幻夢，幾人到此肯相親。


古佛久淹不計秋，野花芳草似荒坵，從今高豎法幢去，鼠糞無教傾佛頭。


陰雨深沉霧不開，淋淋滴滴動人懷，天機歷落從空降，點點靡從別處來。


機心纔動一輪周，陸續相依逐上流，惡水平空繚亂潑，璣珠顆顆出雲頭。


春風一颯樹頭寒，幾片殘紅落檻前，翻憶靈雲得力句，從教千古漫流傳。


盡謂中秋月，清光滿大唐，者樣現成物，何必更思量。


百卉叢中占玉階，全無枝葉自成才，秋風秋雨難移志，一片真心向日開。


從來義虎出西川。數載相依非偶然，火爐句子親叮囑，任君倒弄與顛拈。


再來人物不可知，一語投機卻便歸，拂子一枚親授受，家風原要汝扶持。


予事萬峰十載餘，性空志節倍於師，因緣相遇難迴避，紹續楊岐第一枝。


南泉尋指一株花，舉示時人如幻夢，信手拈來贈似君，闍黎從教機先用。


行腳曾經二十年，雲峰始售草鞋錢，住山莫道無山住，火種刀耕總聽緣。


從來佛法無多子，莫謂久常難得人，今向火爐分半偈，渠儂亦任展風雲。

