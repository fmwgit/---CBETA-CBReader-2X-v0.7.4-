嘉興大藏經（新文豐版）數位版, No. B193 隱元禪師語錄

隱元禪師語錄卷第十六終


含曹溪毒，入黃檗林，渾身是苦，遺累至今。煙幕幕雨，沉沉千古，何人解此心？


脫白斯地緣生福，唐機投百丈，舌露鋒芒，在在標名。黃檗也是，熟處難忘。杜撰接人六十棒，流傳惡辣遍諸方。


識得牛兒，驀劄歸欄。不犯苗稼，真個懶安。突出閩城二十載，占人田地太無端。


不爽，宿債端坐青松頭。臨白刃，如斬春風。咦！七粒瑩然揮不破，至今洞壑猶玲瓏。


踏破草鞋，不識和尚。師子嚬呻，猿猴伎倆。撈摝再三歸去來，月輪不在秋江上。


興隆家國，妙在休心。雲龍際會，輥芥投針。莖草不拈兮建剎已竟，一葉未落兮滿地黃金。


把茆廢址，屢受訶煎。六十有五，匍匐　帝前。請經鎮剎，行業湛然。龍樓顯煥，卓立中天，全彰祖道，耀後光先。


岸眉卓朔，雪鬢髼鬆，單提楖栗，如虎若龍。截斷諸方，要道掀翻。黃檗家風，殃及兒孫。不了遍尋，到處無蹤。近日有人報道公然，坐在天童。


舌起浪堆，眉挂鉗鎚，結佛祖讎，為生靈災。觸著喪身失命，擬之怒吼如雷。當年錯禮三拜，至今懊悔未灰。


接引眾生，護惜家寶，利己利人，無可不可。九有四生，如風偃草，一聲逗漏遍大千，更立個中要甚麼？


雲鶴戾天，鹿鳴其側，杲杲紅輪，蒼蒼古柏。卓立個中，了然自得。片石函經表素心，堪為濁世之標格。


立身行道，顯君親得力回機一念真，打破大千還故國是名出格報恩人。


踞坐獅子，眇視雲漢，百獸潛藏，是非冰泮。靡佛靡仙，奚毀奚贊？寒巖鑿破鼻撩天，迸出腥臊沒涯岸。


這漢生平性，好嗜茶，描彼供養，勾賊破家，漫燒柏子熏渠鼻，急剪松蘿煮瀑花，細看面目無相似，惟有趙州頗類他。


道無所道，學無所學。生死去來，孤雲野鶴。了無話柄落人間，一段清風動萬壑。


堂堂佛國，幾落江村。餐風眠雪，乞候重綸。紫氣騰騰兮全彰至德，赤心片片兮徹見師恩。爛翻玉軸酬難盡，一滴曹溪洗淚痕。


者老古錐坐此奚為？魏梁不識胡漢，難窺末後無端云直指幾多，錯認兩莖眉。噫！流傳亂統如麻葦，屈辱先宗過在誰？


救世婆心切，居塵不染塵，返觀常自在，獨立待何人？


願大如山，行深如海，獨跨象王，自繇自在。分身剎塵，還菩薩債。藤條半節豎乾坤，一卷真經誰頂戴？


不是心，不是佛，巖頭獨坐是何物？小兒一見便傾身，老子胡為而不屈？咄！有智不在年高，無知安能作佛？


九年面壁，太殺無端，宮壼草野，莫不心寒。針頭挑出西來意，一任諸人冷眼看。


西方美人，東土教主能淨能染。堪彼堪此，片念提持。九有一心，含裏十虛。誠苦海之津梁。乃濁世之明珠。且道是誰雲棲大師。


半領袈裟蓋覆六座巨剎一條楖栗，殺活天上人間。眉卓朔舌潺湲，大明國裏若為班。三千龍象常圍繞，今古聞風俱破顏。


這漢藞藞苴苴，慣隨義虎，出入九年，把住牢關，一旦錯吞棘栗乘時，直上金峰撞倒老人丈室几案壓倒當行伎倆，從茲頓息飄然，楖栗橫擔，便向西菴卓立。雖則與余同門分明，兩不相識，撒手打碎虛空，至今無人辨的要辨的，惟許宗支窺半鼻。咄！


俊哉阿師！惜乎不遇，棒頭未點，撒手歸去。彼此不識，奚毀奚譽？毀也譽也，虛空添註。月映錢塘。三十二秋。影落西湖，光歸何處？試問嫡骨兒孫，急須著一轉語。


這個阿師口苦心甜，韜光斂跡，有德無年，同余參禮，金粟撞破鼻孔半邊入廛，垂手落人之後，脫體翻身，占人之先。咦！忘卻十五春秋，一見面目儼然。


獨跨獅兒，坐斷兩岸，非自非他，奚毀奚贊？被人描著，不為好漢。咄！杖頭一段，風光點著，通身燦爛。


皎如日明，如鏡承天。恩奉帝命，輝煌千古。禪林百萬人天皈敬。愧余筆舌讚奚及，喜有清溪日夜詠。


這箇老漢，口苦心甜，獨跨大象，雜踏三千。行行不二，法法功圓。菩提樹下，福蔭人天。返觀日用事無別，剎剎塵塵見普賢。


迢迢幾萬里，不識對梁王，孤負西來意，折蘆暗渡江。若非逗漏安心法，爭得於今五葉香？


彩霞影現，碧落成痕，脫空指。註重疊雲屯讚，奚加美毀亦無門。真空妙相眼中屑，秪把杖藜一併吞。


蒼松之下，雲抱幽石。晏坐於中，悠然自適。瑞氣凌霄，芝蘭盈膝。斷無他伎，誰堪倫匹？玉軸未分兮三才鼎立，素絃弗彈兮風清八極。虛空有盡，仁壽奚敵？太湖三萬六千頃，浩浩狂瀾讚莫及。


這個書翁獨倚青松五十餘載，鈍置儒宗冷地抓著癢處，迥然不與人同，且喜腳跟雲五彩，臨行一拂起清風。


尋常覺得一，萬事俱已畢，獨踞小柴床，誰堪與倫匹？云是保福主人，驀被見窒，謂非保福主人錯過面覿，若個於茲了然端的。咄！耳順心通秪自知，虛空註破又何必？


貌蒼蒼，德洋洋，福兮壽兮莫可量。萬行莊嚴清淨身，人間天上盡欽仰。從心近耳順餘風，行草偃動吾廬塵。塵剎剎呈三昧，共演伽陀祝悟師。我亦分身在其中，一言千古定綱宗。揭露光嚴真實相，直與恒沙體俱同。


巖巖師座，赫赫靈聰，半簾明月，一拂清風。回四海之狂瀾，斂千山之秀容。三寶內秘，寧居厥德；二賢外翼，不宰其功。應物如響，導民以中。溫溫郁郁，隱隱隆隆。打翻固必兮門門不二，坐斷涯岸兮法法圓通。誰是其人？劉氏朱翁。


者個阿師。有些倔僵，誰為師承？拈條拄杖，想在金粟。天童學得這個模樣，請余為讚，愈添不像。且喜預留末後句，茫茫一雨秋江上。


仁智繇來樂水山，水山久矣待君閒，紅顏白髮人無數，誰肯清彈片石間？


心明眼正，行端言格，為天下師，作萬世則隱隱隆隆，喧喧赫赫。值彼玄生，減其半德。順行逆行，人天莫測。毀耶贊耶？其儀不忒。圓明一座無私，千古儼然黃檗。


這個僵漢有何伎倆？人來問著，一頓拄杖，令人負屈，無伸自彰，惡名莫量，描彼展掛，愈添醜狀，異目超宗漢子肯事者個模樣。咦！聊許虛心脫白者，舒卷人間與天上。


人間天上，如一夢宅，豁開夢眼，不被夢惑。弗出門庭，物豈能賊？推開戶牖，風清月白。了無一法累兒孫，秪守龍華待彌勒。


父天母地，生物不測，恩大難酬。懇予贊德，能返本源，孝道乃克，存耶亡耶？超證俱得。有子如斯，人天可則。金剛頂上足安身，萬壑千巖皆仰側。


苟生渾濁世，百歲亦如何，天鑄玉貞骨，千秋詎可磨？凡緣酬已畢，想必在天曹。一段冰魂歸去也，惟留正氣遍娑婆。


大德弗形，真行匪節，土面灰頭，六十三秋。撒手臨行，一段清潔。囊藏滿腹，珍珠至今。無人甄別要甄別，惟許親兒自打徹。


母在不遠遊，遊必有其方；婆有力量，子能扶法中王。法行孝亦至，雖遠亦何妨？大地一念中，而況在扶桑。孝名馳四海，婆道已全彰，誠為真佛母，不負僧中郎。


坤德唯厚，載物無疆，節行益堅。履冰如常，獨占乾坤。正氣密藏，金玉餘光。七十年來，中孚至善。百千劫外，嘉音愈揚。可為生佛之母，堪作天女之王。大哉楊氏！濁世津梁。


者個老漢妄想達旦，奪饑食，驅耕牛，徒誇好手棒青天摟明月，虛粧好傼，誑談般若十五春秋，惹得百萬人天毀讚。狹路逢著，返擲獅兒，敢保此身無處藏攛。


者個老人看破幻化空身，拈條楖栗，直指本有天真。會萬物為自己，分自己為剎塵。臨事有主，知幾如神。是吾種草能珍重，一度抬眸一度新。


者個老朽本分不守，自像自讚，自不知醜，究竟胸中，一無所有，空餘兩莖，眉毛被人描著，不妨好手，一任展在萬仞峰頭，日炙風吹，天長地久。


這個阿師素好閒居，無端乘一獅子，被人擬作文殊。六十年來，無拘無束，百千劫外，自在自如。酷愛黃檗，果然熟處難忘；密契白雲，夢亦同其卷舒。把住獅兒漫哮吼，恐教驚裂老太虛。


這個老賊不分皂白，入門一頓，拄杖佛來開口不得。若非前代德山，便是後身，黃檗會得，棒頭永劫而弗忘，可為千古法門之標格。


滿目春風，一肚古庚，喝馬驅牛，少喜多爭。普天之下，那有這個村僧？虛堂展掛，真可憐生。唯有頂門一點妙處，信手摸著毫端，堪繼佛祖之真燈。咄！


這個尊叔，好松梅竹，一旦林成，有鳳來宿。靜悄悄兮亦不成，氣昂昂兮，威而不屈。六十年來，半似風顛。剎那變幻，難以名目。滿臉鋒芒逼殺人，忽起雲濤震山谷。


者個老子有何可據？呵風棒月，遊戲神通，喝馬驅牛，以為佛事。滿頭白雪，愈見風光。一點潭心，龍蛇會聚。麈尾橫拈更奚為？兀然坐斷主中主。

