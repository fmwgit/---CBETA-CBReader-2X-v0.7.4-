嘉興大藏經（新文豐版）數位版, No. B352 東山破峰重禪師語錄


讒然突出便張乖一段真風已自埋四十九年重栽棘兒孫千古惹塵埃


老倒瞿曇不作家人天百萬示拈花若將佛法為解會眼底如何自著沙


丈室弗移落二三更陞寶座轉難堪母胎未出度人畢何假重重下釣竿


電捲星馳老禿奴偶然一拶觜盧都平沉祖佛冤家恨果得三年活也無


利刃揮空曾百戰天人魔佛總難見無端陸地起波濤直至而今不著便


團圞一座鐵崑崙逼塞虛空佛祖沉收放縱橫黃面老神頭鬼面眼無筋


老婆心切為兒童九個相逢十個聾無底缽盂輕動著趙州不覺草茸茸


三頓棒頭為小孩破家鉤賊甚奇哉家財耗散猶還可過後誰知要活埋


深室幽幽暗鈍機寒巖枯樹野猿啼老婆舉起無明火燒破闍黎鐵面皮


萬仞峰高久結冰巖寒花卉杳無音就中幸有陽和力九曲黃河徹底清


白拈老賊逞精神好似偷天換日輪一喝分明正法眼猶言滅卻瞎驢身


千古英雄千古俊一番拈弄一番奇羅紋結角交加處滅卻由來有瞎驢


無端特地覓蹤由晝夜分明百八酬更向溪邊尋野老一時覆卻釣魚舟


觸境臨機機未頓逢緣達旨旨猶乖桃花灼灼翳雙眼堪有東家人助哀


我手何似佛手指指個個開口吐出獅子之兒遍界盡為哮吼


我腳何似驢腳踏遍乾坤海嶽忽爾拶破虛空處處清風明月


人人有個生緣經行坐臥睡眠覿面相逢不識西天十萬八千


雲煙冉冉犯疑猜涉澗登峰蹈莓苔幾度愁腸難吐卻此迴必要驗將來


荊棘叢中路轉斜杖頭微舉破煙霞蹄痕踏碎籬邊石見得分明意氣賒


捕蹤訪跡費慇懃一旦相逢遂此心依舊皮毛無變異從今更不問前程


扭著繩頭興轉奢貫鼻調馴事事嘉自此不遊別路徑任渠收放更無差


家山坦蕩甚相宜百卉流泉日整齊養就一頭肥壯力掀翻大地足耕犁


童子風流笑臉開橫吹短笛謾徘徊揚鞭自詠歸田樂一曲無私遍九垓


家常散淡樂昇平鼓腹謳歌運化神雲盡長空孤迥迥秋江浩月水澄澄


家邦穩密絕他岐無限丰姿渾不知朕兆未分忘物我太溈有口向誰癡


業就功成事事悠隨高隨下度春秋如今異類中行得馬是馬兮牛是牛


花街柳巷頻拈弄肉案酒樓賣狗頭果是金鱗丹鳳客逢渠一醉解千愁


幾過禹門重點額一番徹骨振五湖烏藤七尺親吩咐轟雷轟雨滿皇都


最初一句絕羅籠怎奈山重雲又重若得通身爪牙備龍蛇陣上繼宗風


幾番忠義繼宗風鋤柄頭邊八面瓏有與深山為住足轉歸真靜自匆匆


三十年來始得伊滿腔佛肉滿盤撕今朝兩手親吩咐任接曹源第一枝


巾瓶數載異同倫續焰燈燈迥不群佛祖口門俱坐斷垂鉤四海釣金鱗


行者三更五祖囑東山當午付禪人曹源一派流傳遠繼此宗風獨可能


東山放出一鯨鱗利爪鋒牙絕異倫佛祖機關隨展縮淵流代代續傳燈


法付付法無法付法無付時法法付今付無法法無無無法法無無差互


看這黃面老慣好逞風流兒時先出醜老還不知羞引壞人男女坑殺俊英流葛藤遍地起處處是冤讎雲門拄杖放過也巢父溪頭不飲牛


者個布袋裏瓦礫并土塊打開十字街逢人作買賣鬧市等個人也是驢喫菜


示相非相真亦是妄太白峰頭南海岸上咄問是阿誰天童和尚


這尊宿誰識你生平孤硬直到底禪不依人參學不依他語白手顯家風青天霹靂起大開十二紅爐煉盡人天骨髓我儂親遭塗毒至今怨恨不已殃及後代兒孫驢年猶未止止咦這等沒量村夫堪作破翁嫡子


千佛萬佛吾不見其一成佛者出彼千萬佛兮吾一焉不失師為佛而與人為佛也將窮劫而息

