嘉興大藏經（新文豐版）數位版, No. B348 靈峰蕅益大師宗論


世主妙嚴品第一。頌曰萬國衣冠拜冕旒，御筵香染繡羅裘。不觀上苑枝條茂，那信蒼穹雨露周。踏破波濤渾是水，織成縷線漫稱紬。莫嫌山谷泉聲小，大海何嘗擇細流。


如來現相品第二。頌曰眾齒光明遍剎塵，十方雲集主中賓。眉閒足下出還入，極果應知即正因。蓮現何曾離本際，勝音寧復是他人。殷勤聽取伽陀句，白牯狸奴知最親。


普賢三昧品第三。頌曰運水搬柴足可娛，藏身三昧阿誰無。擬求佛手來摩頂，翻昧衣中如意珠。尺鏡遍含空界影，寸雲堪灑剎塵枯。勞他依正同宣偈，喚出滄溟月影孤。


世界成就品第四。頌曰大覺空生海一漚，一漚拈起海全收。休將十事為他事，認卻鬍鬚失卻頭。


華藏世界品第五。頌曰鼻孔下垂，眼睛橫布。毛竅玲瓏，皮膚連附。地種無殊，森羅草樹。獅子全威，奚分象兔。欲知華藏莊嚴，不離剎那安住。擬向心外覓玄，昧卻介爾性具。


毘盧遮那品第六。頌曰閻浮本是輪王地，幾度征誅始定疆。曾聽胡笳月下曲，不須鶴唳亦悲傷。


如來名號品第七。頌曰十千名號任他呼，那個男兒不丈夫。借問而今說法者，文殊還有幾文殊。


四聖諦品第八。頌曰藥病相連頭緒多，一番提起一番訛。無生無量歸無作，大海從來具眾波。


光明覺品第九。頌曰故園消息斷多秋，夢裹尋思淚未收。驚蟄一聲啼鳥亂，不堪覽鏡倍生愁。


菩薩問明品第十。頌曰白雪陽春和者稀，弟兄且自協壎篪。華周妻子三年哭，引得齊人盡皺眉。


淨行品第十一。頌曰棒打石人頭，老翁入場屋。憐兒嚼飯未為醜，上大人書勸熟讀。一朝讀到可知禮，錦繡文章充滿腹。


賢首品第十二。頌曰認影迷頭歷劫行，狂心歇處鼻分明。神珠拈出隨君用，衣不蠶兮食不耕。


升須彌山頂品第十三。頌曰平地風波浸殺人，漫傳不動又高升。佛身充滿無來去，金屑休教著眼睛。


須彌頂上偈讚品第十四。頌曰成群作隊弄精魂，破盡家私滅盡門。倡得哩嗹嗹哩曲，大家扶起舊砂盆。


十住品第十五。頌曰瞿曇一指不肯剟，央掘摩羅追不歇。忽然放下手中刀，失卻娘生一頭髮。


梵行品第十六。頌曰打破一桶做一桶，顛仙此話非儱侗。鄱陽大戰定江南，聖皇也賴三軍勇。


初發心功德品第十七。頌曰三際覓心不可得，擬從何處發菩提。東風一夜傳春信，花滿園林泉滿谿。


明法品第十八。頌曰子孝父心寬，臣賢君位安。創業固不易，守成尤自難。車輪鳥翼喻，明月照人寒。


升夜摩天宮品第十九。頌曰天名時分地如雲，孔雀鵝王化久聞。特地任公更垂釣，牽翻海底浪紛紜。


夜摩宮中偈讚品第二十。頌曰律呂宮商無別調，都俞喜起聖明時。堯天舜日同欽戴，卻歎巢由總不知。


十行品第二十一。頌曰萬卉莊嚴功德林，鳥啼花落影森森。夜行不許明須到，才出門來草已深。


十無盡藏品第二十二。頌曰克家須是破家兒，撒潑黃金似爛泥。餓殺鄧通由命薄，天朝雨露本無私。


升兜率天宮品第二十三。頌曰賣盡風流不著錢，桃花如燄柳如煙。笙歌畫舫酣明月，見說今年似舊年。


兜率宮中偈讚品第二十四。頌曰家醜何勞向外揚，未曾作賊便招贓。邊城多少離家客，刁斗初鳴轉斷腸。


十迴向品第二十五。頌曰水滿長町霞滿天，村中處處起寒煙。耕牛自解尋歸路，不用山童努力牽。


十地品第二十六。頌曰坤儀厚重德無疆，能載能生直且方。看取四微非異性，不妨十嶽各稱王。伶俐衲，細思量，微塵剎土漚中影，莫負眉閒毫相光。


十定品第二十七。頌曰有出有入非正定，試問剎那有何性。假饒覓見普賢身，依舊重添普眼病。君不見，女子跏趺佛座邊，文殊空把神通震。棄諸陰蓋下方來，缽盂端的元無柄。


十通品第二十八。頌曰饑來喫飯困來眠，不用安排信自然。消盡幾多閒日月，止留秋水與長天。


十忍品第二十九。頌曰立錐無地並無錐，飲痛吞聲袛自知。忽解白拈閒活計，終朝袖手有餘貲。


阿僧祇品第三十。頌曰介爾心王絕數量，僧祇數量轉分明。微塵法界全成壞，五眼如何算得清。


壽量品第三十一。頌曰黃粱一夢過名關，箇事分明迷悟閒。欲向勝蓮分晝夜，且從極樂問迴還。


諸菩薩住處品第三十二。頌曰色色塵塵盡道場，何勞剜肉別成瘡。賺他無數癡男女，東走西馳昧故鄉。


佛不思議法品第三十三。頌曰一念緣起無生，九界空華敗壞。多年枯木爛藤，慣會成精作怪。正許擬議思量，不許占龜買卦。壞叶惠，怪叶貴，卦叶至。


如來十身相海品第三十四。頌曰佛說非身是大身，百花枝上露全春。癡人猶計九十七，獨勝尋常四八倫。


如來隨好光明功德品第三十五。頌曰千輻輪光圓滿王，獄中菩薩鼻昂藏。三重十地雖圓頓，鈍置人閒放逸郎。


普賢行品第三十六。頌曰一念無瞋即普賢，說時容易用時難。世閒多少弄潮客，不解撐船淺水灘。


如來出現品第三十七。頌曰遍界本無藏跡地，家親無故常為崇。眉閒毫相播精靈，口裏光明作魑魅。分明賣弄屋中金，帶累兒孫向外覷。假饒入得手中來，明朝不是今朝事。


離世閒品第三十八。頌曰花枝隨處短長，春色元無高下。觸著一孔毫毛，惹得通身害怕。縱然缾瀉雲興，終難說盡者話。蓮花本自水生，不用描空作畫。


入法界品第三十九。頌曰師子頻申三昧，從來何曾覆蓋。坐在水中渴死，袛因畏溺為害。自從認得郎君，更不沿途乞丐。兔子角上翻身，烏龜毛裏作會。憑他水盡山窮，寸步不居門外。蓋害丐皆叶記，外叶偽。


普賢行願品。頌曰十大願王，導歸極樂。末後牢關，和盤直拓。擬議躊躇，千錯萬錯。說性譚心，無繩自縛。親睹如來無量光，方知此語非嬉謔。寄語參玄學語流，休將向上閒穿鑿。


福城東莊嚴幢娑羅林文殊師利菩薩。頌曰眾生住地無明，諸佛根本實智。從來但一月真，云何有是非是。既發無上菩提，豈更迷名失義。歷盡煙水百城，寸步不曾相離。


勝樂國妙峰山德雲比丘憶念一切諸佛境界智慧光明普見法門。頌曰演若達多狂始定，十方國土明如鏡。鏡中現出無數頭，一聲喚著聲聲應。


海岸國海雲比丘普眼法門。頌曰大海境界隨思念，湧出如來光燦爛。一句難將海墨書，留與無聞作鍼砭。


楞伽道邊海岸聚落善住比丘，普速疾供養諸佛，成就眾生無礙解脫門。頌曰大地本來無寸土，空中行住未為難。幾多悲智莊嚴事，一枕南柯夢欲殘。


達里鼻茶國自在城人彌伽妙音陀羅尼光明法門。頌曰叨作輪王親胤，坐受公孤謨訓。傳來輪字莊嚴，頒向九州百郡。


住林聚落解脫長者如來無礙莊嚴解脫門。頌曰無邊佛剎莊嚴，清淨身中顯現。悲歡離合滿場，究竟皆從一線。說破只是自心，免使別求神變。


閻浮提畔摩利伽羅國海幢比丘普眼捨得三昧。頌曰殊形異狀，遍體出生。六月六日，播弄精靈。喚作般若，嬰兒喪明。


海潮處普莊嚴園，休捨優婆夷離憂安隱幢解脫門。頌曰見聞同住不唐捐，吸盡西江未足傳。向若歎洋慚灌叟，鐵圍山外有香泉。


那羅素國毘目瞿沙仙人無勝幢解脫。頌曰摩頂執手，東奔西走。眨得眼來，天長地久。落花紅處象王迴，芳草綠時師子吼。


伊沙那聚落勝熱婆羅門無盡輪解脫。頌曰刀山火聚足清安，只是全身投入難，拼得一條窮性命，髑髏孔裏夜光寒。


師子奮迅城慈行童女般若波羅蜜普莊嚴門。頌曰清淨法身，牆壁瓦礫。種種異門，何莫何適。欲知百萬陀羅尼，好向莊嚴宮殿覓。


三眼國善見比丘隨順燈解脫門。頌曰風和日暖魚尋餌，楊柳桃花夾岸新。多少長安美公子，翩翩裘馬惜芳春。


名聞國河渚自在主童子一切工巧大神通智光明法門。頌曰童子無聊，聚沙為戲。算來算去，有名無義。漚滅空無，是一是二。雖然恁麼舉揚，不免眼中添刺。


海住大城具足優婆夷無盡福德藏解脫門。頌曰一器幾何，十界供普。吞時脹殺人天，吐時餓殺佛祖。問取童女十千，畢竟作何去取。


大興城明智居士隨意出生福德藏解脫門。頌曰仰視虛空，所須悉下。分明各自帶來，何故向他酬謝。識破者點機關，便解逢緣不借。


師子宮大城法寶髻長者無量福德寶藏解脫門。頌曰奏樂燒香迴向因，十重樓閣報分明。可憐歌舞場中客，荒卻良田不肯耕。


藤根國普門城普眼長者令一切眾生普見諸佛歡喜法門。頌曰知病識藥，將錯就錯。和合諸香，無作為作。只恐城東老母來，不用許多閒絡索。


多羅幢城無厭足王如幻解脫。頌曰從古護生須是殺，直教殺盡始安居。慈悲瞋恚兩舌語，暮四朝三撫群狙。


妙光城大光王大慈幢行。頌曰曾母指疼，曾參眉蹙。非因天性相關，只為一般皮肉纔涉擬議思量，不啻大唐天竺。


安住王都不動優婆夷求一切法無厭足三昧。頌曰堂宇光明普耀，霧變深山文豹。自在平等總持，不離音聲笑貌。貪觀佛剎道場，卻被浮雲籠罩。


無量都薩羅城遍行外道至一切處菩薩行。頌曰小兒啼哭只因饑，拈得饅頭當米餈。一飽自然無病痛，不勞他處別尋醫。


廣大國優缽羅華長者調和香法。頌曰長者如何慣鬻香，不知誰處得真方。天涯海角多知己，莫歎孤零落異鄉。


樓閣大城婆施羅船師大悲幢行。頌曰暴虎馮河吾不與，長年柁手最知幾。波斯到岸因風便，采得明珠滿載歸。


可樂城無上勝長者至一切處修菩薩行清淨法門。頌曰無依無作逞神通，誰信鄉風處處同。賣盡拙時留下巧，蘆花依舊宿漁翁。


輸那國迦陵迦林城師子頻申比丘尼成就一切智解脫。頌曰一有多種，二無兩般。眾會不迮，園林不寬。依正繞旋無量匝，明星初涌夜更闌。


險難國寶莊嚴城婆須蜜多女離貪欲際解脫。頌曰栴檀樹下足蚖蛇，蓮花池畔蜂充塞。曾向嵩山社裏來，始知跌法從他得。


善度城鞞瑟胝羅居士不般涅槃際解脫。頌曰一座栴檀佛塔，信手隨身開闔。見得三世分明，也是空華雜沓。明朝便是新年，今夜且稱殘臘。


補怛洛迦山觀自在菩薩大悲行解脫門。頌曰遙見連忙倡善來，也知年老惜嬰孩。待他立德揚名日，始信而今滿面灰。


東方正趣菩薩普門速疾行解脫。頌曰曾聞著靴水上立，馬到長安靴未溼。走遍虛空盡未來，普賢毛裏高相揖。


墮羅缽底城大天神雲網解脫。頌曰長舒四手取海水，洗面無端摸著觜。借婆衫子拜婆年，孤兒本是趙家子。


菩提場安住主地神不可壞智慧藏法門。頌曰寶藏相隨宿善根，勞他指示語溫溫。分明福地生靈種，幾個男兒解報恩。


迦毘羅城婆珊婆演底主夜神，破一切眾生癡暗法光明解脫。頌曰日沒西陲鳥宿林，滿天星斗映江涔。漁翁綸線垂將盡，釣得金鱗大幾尋。


菩提場內普德淨光主夜神寂靜禪定樂普遊步解脫。頌曰古鏡磨來徹體明，山河國土炳然呈。不因走遍天涯路，豈信居家腳底輕。


菩提場右喜目觀察眾生主夜神大勢力普喜幢解脫。頌曰未到酒家香十里，開樽轉覺醉醺醺。不知昔日耕耘苦，便擬無錢賒幾斤。


普救眾生妙德主夜神普現一切世閒調伏眾生解脫。頌曰猛火何能燒得木，木中出火自能燒。眉閒光照君看取，火種傳來是幾朝。


寂靜音海主夜神念念出生廣大喜莊嚴解脫。頌曰樹根依地果依空，培得根深果實豐。波利質多人不信，諸天日夜挹香風。


守護一切城增長威力主夜神甚深自在妙音解脫。頌曰洪鐘隨扣便隨鳴，聲性何關四性生。杜口也知非得已，不堪重舉似群盲。


開敷一切樹華王夜神菩薩出生廣大喜光明解脫。頌曰賢其賢而親其親，樂其樂而利其利。承流宣化不違時，便是循良方正吏。


大願精進力救護一切眾生夜神教化眾生令生善根解脫。頌曰摩尼現色元非色，日影無來示去來。夢裏墮河雖是妄，一翻提起亦添哀。


嵐毘尼園。妙德神菩薩於無量劫遍一切處示現受生自在解脫。頌曰十種受生藏，積年行貨帳。討時沒分文，算時有多樣。直教除盡算盤珠，十尺元來是一丈。


迦毘羅城釋女瞿波觀察菩薩三昧海解脫。頌曰塵劫追隨非偶然，染因緣是淨因緣。鴛鴦帳裏調琴瑟，喚醒寒鴉樹上眠。


佛母摩耶大願智幻解脫門。頌曰無生無不生，幻法元非法。腹同世界寬，身似浮雲杳。調御天人師，收來做一匣。擬將普眼觀，赤瞖生眉睫。


正念天王女天主光無礙念清淨莊嚴解脫。頌曰過去無邊事，何勞更憶知。只因生處熟，熟處更難移。


迦毘羅城童子師遍友。頌曰謬為人師，尸位曠職。問他法門，推向子息。若不勘破，一錢不直。


善知眾藝童子菩薩字智。頌曰天籟地籟，休教錯會。入得門來，不妨在外。會叶膾


婆咺那城賢勝優婆夷無依處道場解脫。頌曰有盡無盡，無依有依。道場三昧，雲駛花飛。


沃田城堅固解脫長者無著念清淨莊嚴解脫。頌曰既名無著，何更勤求。若言一串，終成兩頭。


妙月長者淨智光明解脫。頌曰宅有光明，奚稱淨智。雖不說明，早相鈍置。


出生城無勝軍長者無盡相解脫。頌曰見無量佛，得無量藏。問取善財，是相非相。


法聚落最寂靜婆羅門誠願語解脫。頌曰揭諦揭諦，除冥抉瞖。足趾血乾，胞胎落地。


妙意華門城德生童子有德童女幻住解脫。頌曰海外青山雲外霓，體中權實漫分枝。同條生不同條死，更問龍華調御師。


海岸國大莊嚴園，毘盧遮那莊嚴藏樓閣彌勒菩薩，入三世一切境界不忘念智莊嚴藏解脫。頌曰乾闥婆城鏡裏呈，無邊色像倍分明。去來彈指閒家具，未瞥徒勞瞪眼睛。


普門國，蘇摩那城文殊師利遙伸右手按頂。頌曰若來已，更不來。若見已，更不見。忽然摸著鼻頭，端的高高在面。


如來座前普賢菩薩。頌曰剎剎塵塵性本融，非關作意顯神通。阿誰身上無毛孔。忍使伽缾局太空。


善財菩薩一生圓滿。頌曰歷代相傳舊祖基，分明稚小被他欺。京城府縣都曾訴，土地城隍到處祈。終訟總之非得已，贏來那別有便宜。愁人莫與無愁說，說與無愁總不知。


全部總頌讀遍神農本草書，根莖花果辨無餘。採來件件都堪用，看去般般總不殊。必死袛應疾尚諱，可生終賴藥相扶。大黃能補參能瀉，莫效庸醫守一隅。


憍陳那於佛音聲悟明四諦。頌曰鹿苑初陳門外車，諸天餓鬼辨河沙。東風一夜傳春信，開盡黃梅嶺上花。


優波尼沙陀悟諸色性以從不淨。頌曰傀儡登場怖偃師，楚王一怒體分離。目成從此無消息，坐聽寒林啼子規。


香嚴童子觀香意銷。頌曰幼婦初裝倚翠樓，新郎曉起尚含羞。無端召作征遼將，向月胡笳起暮愁。


藥王藥上因味覺明。頌曰嘗遍娑婆藥萬千，箇中何味可延年。神農牙齒都零落，報道砒霜最直錢。


跋陀婆羅忽悟水因。頌曰剝破虛空血迸流，石人撫掌碧山頭。春光甫見花成市，一葉梧桐已到秋。


摩訶迦葉唯以空寂修於滅盡。頌曰六塵變壞眼培花，空寂徒傳月裏艖。微笑至今贓證在，太平天下事如麻。


阿那律陀樂見照明金剛三昧。頌曰失目翻成有見，照明奚似緣塵。爍破大千世界，豁開無漏真精。心眼俱挂壁上，桃花梅花笑人。


周利槃特伽調出入息得大無礙。頌曰天地猶如橐籥，不須一句伽陀。生住異滅無性，平沈佛國山河。自從打失鼻孔，爭說安那般那。


憍梵缽提一味清淨心地法門。頌曰有時醍醐毒藥，有時毒味甘露。袛因弄巧成拙，不免將迷作悟。喚出缾裏大夫，直教手指無措。


畢陵伽婆蹉純覺遺身。頌曰泥裏果然有刺，痛外何嘗見身。虛空百雜粉碎，白雲橫封渡津。欲知不痛消息，跛鱉盲龜較親。


須菩提曠劫知空。頌曰芥子須彌畟塞，何處轉身出息。偶然解得藏機，彈指幻成百億。相隨樹倒藤枯，笑破色空空色。


舍利弗心見發光，頌曰九緣不借一靈孤，更向金錍徹體刳。戳瞎眼睛明箇事，剎塵身土鏡中圖。


普賢菩薩心聞發明。頌曰毛端剎海同簧鼓，特地勞他白象王。金翅食龍如食麵，一般也是塞饑腸。


孫陀那難陀觀鼻端白。頌曰苦瓠甜瓜一概拈，更將無味白藤添。縱饒洞照十方界，鼻孔依然臉上尖。


富樓那彌多羅尼子因師子吼成阿羅漢。頌曰義身較比文身切，出楔何如用楔親。野干昔年曾膽裂，羺羊漫擬效顰呻。


優波離持戒修身。頌曰持犯開遮三聚成，式叉何法不圓明。不龜手藥隨君用，無作誰留凡聖情。


大目犍連心光發宣。頌曰澄濁成清不較遲，黃河入海正奔馳。攜來淨器君須識，莫負嵩山碧眼師。


烏芻瑟摩火光三昧。頌曰一星便可燎須彌，休把螢光問魯齊。拈起秤錘渾是鐵，空教積劫墜污池。


持地菩薩平地心開。頌曰圓融絕待妙蓮華，須是還他古作家。馬後驢前無數客，等閒同駕白牛車。


月光童子修習水觀。頌曰一滴源流徹底清，無端猶被水當情。髑髏枯盡全身露，浸殺從來佛與生。


琉璃光法王子觀群動性。頌曰與奪全機暗裏明，啾啾千界器中聲。春風吹散寒威後，賸有梅花映水晶。


虛空藏菩薩觀察虛空無邊。頌曰晦昧情忘空界銷，毛端剎海境偏豪。寶珠圓鏡閒家具，何物拈來價不高。


彌勒菩薩唯心識定。頌曰繩上無蛇性自麻，趣真斷妄轉紆斜。風停波息澄如鏡，處處清光映紫霞。


大勢至法王子念佛三昧。頌曰服盡軒岐百草丸，阿伽一味信神丹。五宗八教橫羅列，未死偷心孰肯餐。


觀世音菩薩從聞思修入三摩地。頌曰酒病還須酒藥醫，推門落臼正當時。神通妙用尋常事，莫使重栽眼上眉。


十方如來放光總印。頌曰大地覓來純是藥，耆婆空手挈籃回。從今徹體光明藏，始覺從前事可哀。


文殊師利選擇圓通。頌曰海錯山肴難療饑，文殊嚼飯喂嬰兒。多門一路君看取，人不和兮家道衰。


阿難大眾得大開示。頌曰雷雨無私萬芔蘇，故鄉他國路寧迂。推開長夜山河枕，病起精神也較臞。


性比丘尼成阿羅漢。頌曰緩治本兮急治標，無端芽種乍成焦。鏡中半露娘生面，今日方知行處遙。


頂光化佛重宣神咒。頌曰萬種名香擣一丸，胡言漢語最宜參。頂光照破虛空也，聽取前三與後三。


金剛藏王，發願護持。頌曰慈威折攝足良模，同體悲心痛切膚。滅度已知無可滅，大家且把剎竿扶。


法喻為名。頌曰心佛眾生撥不開，三玄三要事難猜。一莖拈作金身用，惹得頭陀笑滿腮。


實相為體。頌曰函蓋乾坤未足奇，四微原不隔根枝。分明舉似諸方也，又道如來袛自知。


一乘因果為宗。頌曰眾流截斷事如何，滴滴歸源不較多。踏遍十方香水海，靴頭幾處犯清波。


斷疑生信為用。頌曰逐浪隨波最可憐，明中有暗意偏玄。毘嵐吹散雲千朵，放出孤輪一夜圓。


無上醍醐為教相。頌曰分明一樣牛身味，轉變番番不借功。飽食會須脾力健，莫教傷卻小兒童。


序品第一。頌曰白毫舒照半提時，萬八東方蠟印泥。擬向文殊辨端的，重栽眼上兩莖眉。且道作麼生是全提，咄，逢人切忌錯舉。


方便品第二。頌曰頻伸出窟威風別，象兔搏來同見血。誰知昔日金剛王，今日翻成繫驢橛。


譬喻品第三。頌曰門外何勞覓大車，錯將三界認為家。火光燒爛虛空也，誰解回頭叫阿爺。


信解品第四。頌曰客作從來非賤人，糞除未盡自迷津。卻憐五十餘年別，此日相逢覺倍親。


藥草喻品第五。頌曰地雨何曾有二心，根莖花果漫森森。四微終始元無別，莫向枝條大小尋。


授記品第六。頌曰體露金風樹葉凋，四人生死久同條。禹門無數金鱗躍，莫向澄波月影翹。


化城喻品第七。頌曰塵點劫前曾服毒，至今猶覺自麻木。彈指歸來較是遲，癡人還問西天竺。西天竺，化城寶所誰家屋。錯認他方五百旬，窮年竟歲空勞碌。且問只今在什麼處。咄，看腳下，錯錯。


五百弟子授記品第八。頌曰成群作隊鍊饑寒，衣裏明珠煞欲穿。可惜而今醉臥客，再逢親友是何年。


授學無學人記品第九。頌曰大小都盧一網收，蝦蟆猶欲竄前流。饒他蟠結滄溟窟，依舊還吞呂望鉤。


法師品第十。頌曰大地從來依水輪，高原穿鑿莫辭辛。著衣坐臥尋常事，還道如來是別人。


見寶塔品第十一。頌曰古佛婆心事太多，土田三變意如何。雖然明得聲前句，不免重添浪上波。


提婆達多品第十二。頌曰碎身粉骨結成仇，不是怨家不聚頭。一粒寶珠光燦爛，南方又起未來愁。


持品第十三。頌曰此土他方波浪闊，長年柁手精神別。巨鼇一搭上鉤來，傍岸猶憐風力掣。


安樂行品第十四。頌曰護命靈丹只一丸，身經百戰朔風寒。明珠解髻親收得，幻網光中夢未殘。只今還有作夢者麼，可憐大唐國裏，盡惺惺地。


從地湧出品第十五。頌曰慣作白拈難認覓，一般手段兩般刀。莫嫌子老父偏少，馬腹驢胎知幾遭。


如來壽量品第十六。頌曰莫言箇事無頭尾，特地勞他數剎塵。好藥但教諸子服，病除始睹劫前春。


分別功德品第十七。頌曰太空丈尺誰堪測，鵬徙依稀九萬程。昨夜眉毛偶饑急，誤將華藏煮盈鐺。


隨喜功德品第十八。頌曰摩尼雨寶正穰穰，半世饑虛此夜忘。莫怪城邊多旅夢，幾人曾嗅返魂香。


法師功德品第十九。頌曰無位真人六不收，放光動地轉生愁。離微語默閒家具，何處潮聲非海流。


常不輕菩薩品第二十。頌曰惡水澆人罪不輕，頓教平地死屍橫。獨悲未入阿鼻者，今日猶開鬼眼睛。


如來神力品第二十一。頌曰掀天揭地欲何為，箇事元無成與虧。認取指音并舌相，莫將黃葉誘嬰兒。


囑累品第二十二。頌曰年老情偏戀子孫，幾人能得起家門。殷勤記取靈山敕，鏤骨銘肌報此恩。


藥王菩薩本事品第二十三。頌曰然身然臂施中最，妙法何嘗隔苦功。歎息東施累西子，因噎廢飯還成風。伶俐漢，莫匆匆，經王收入無縫塔，萬別千差一路通。


妙音菩薩品第二十四。頌曰十界宏經讚妙音，色身普現去來今。溈山五字深深意，留與諸方作眼箴。


觀世音菩薩普門品第二十五。頌曰自從證得圓通常，慣將生佛同叉聚。藥珠身，毒天鼓，與樂會須先拔苦。聲聲只叫觀世音，何時識卻主中主。要識主翁也不難，路頭盡處須迴武。一番逗入無畏城，不消更問雲門普。


陀羅尼品第二十六。頌曰煙雨濛濛渡古村，夜深杌影似人形。天師一道靈符到，彈指扶桑已浴溟。


妙莊嚴王本事品第二十七。頌曰禍出私門實可哀，破家亡國未稱災。一回追憶山中日，愧殺從前滿面灰。


普賢菩薩勸發品第二十八。頌曰昨夜雷驚娑竭羅，頓令雨點如車軸。須臾浸沒梵王宮，數滴空勞首羅目。四法重敷萬古傳，塵塵剎剎燈相續。


白牛原不遠山童，無柰山童面向東。柳綠桃紅空戀惜，凝眸塵劫好懵懵。白牛在西面東，童子在東面東。


主人忽問牧童牛，回首茫茫何處求。賴有來人指往路，白牛端的在西頭。主人問牛所在，童子失措。更一人自西來，以手遙指。


驀直追尋路漸西，荒原踏破是牛蹄。一回瞻視知端的，信步前行不復迷。童子面西急走，田中多有牛跡。


橫穿九十六煙村，忽睹牛王露地蹲。從此腳跟輕快也，假饒氣急不須論。白牛隱臥田中，童子遙見歡喜。


水窮山盡不辭勞，趁到牛邊功已高。歎息無端成久別，而今方得解天弢。白牛從容起立，童子喜撫其背。


雪山香草甚甘肥，清冷流泉可療饑。不羨稼苗盈野綠，悠然飽足度餘暉。童子閒坐石上，白牛飲澗自適。


夕陽將盡晚霞稀，就路還家不用揮。一曲無生吹短笛，餘暉猶自照庭闈。夕陽在山，白牛歸宿。童跨牛背，吹笛自樂。


白牛何處本無蹤，牧豎高歌明月峰。萬象光含秋露冷，桂枝猶自影重重。明月在天，牧童拍手自歌。


逸多彈指閣門開，笑殺當年小善財。煙水百城空自歷，人牛絕跡夢初回。人牛俱不見，唯一圓相。


依稀何處現人牛，垂手相將入市遊。借問人牛還似昔，云何無失亦無求。童子向東前行，白牛相隨在後。


理極情忘退步難，轉身一句葛藤繁。石人撫掌歌明月。寄語禪流莫浪看。


千差萬別勢嶐穹，樵子休商窮與通。側看是峰橫看嶺，只因身在此山中。


解脫翻成荊棘因，暗中觸寶漫傷身。自從拶入波離室，梵網光流劫外春。


緣見因明被暗欺，晴空何礙片雲移。欲從遮照分賓主，豈借毘嵐努力吹。


認影迷真最可憐，不堪忽後又瞻前。晚來演若狂心歇，童子南詢腳底穿。


火光三昧最芬清，切忌從他覓化城。烹熟法身冬至後，黃鐘重奏一陽生。


空觀蓮花頌曰覓心覓佛了無蹤，一葉荷香裹太空。消盡涅槃生死夢，相看仍在寶池中。


假觀蓮花頌曰蕊幢葉葉含塵界，光影相吞孰可窮。歷盡普賢毛孔後，始知生長福城東。


中觀蓮花頌曰劍樹刀山覿面呈，蓮花青赤倍分明按經中云有優缽羅地獄，此云青蓮花。復有波頭摩地獄，此云紅蓮花，故云。遮那身土從來遍，擬議思量轉似盲。


鷲嶺遙傳袛一枝，由來吾道貴聞知。但從龍樹通消息，不向黃梅覓破衣。大雄峰○群峰之中，巍然端坐，為山正主。


應據當陽顯別傳，較來仍是正中偏。馬駒踏殺人無數，畢竟還他懷海賢。百丈峰○大雄之東，危巖傑峙，俯臨萬竹。


大壑風吹匝地寒，芙蓉削出翠難看。幾翻倒嶽傾湫後，方識孤危卻自安。獨立峰○大雄之西，峭壁千仞，有若天門，亦名海日幢。


九品何須一一求，戒乘俱急已前收。須摩去此洵非遠，觸目標心寄玉浮。五蓮峰○獨立峰前，五峰行列，於寺之西，並似青蓮。


秀出雙雙巽岫高，不隨春色醉仙桃。山中薄有天廚供，傭向人閒問紫袍。二乳峰○在寺東南，迴顧梵剎，情同慈母。


度他何必起風波，莫怪齊東傳事訛。縱使鐵船終不爛，幾人能聽屈原歌。神舟峽○俗稱靈巖豁，兩壁峭立，相傳為神舟行處。


虛空為虡大地枹，無問自說聲有無。喚醒癡禪計離絕，但觀一諾還一呼。天鼓坪○大雄百丈兩峰之閒，行時皆逢逢有聲，震動巖谷。


兩澗泉聲夾竹岡，恍疑羅帶曳琳琅。經行飯後無餘事，一任跏趺送夕陽。碧玉坪○在藏堂東，修竹巨石，可行可坐。


聞說從來道不孤，萬筠叢裏臥璚株。鳳兮未肯甘衰德，早向深林避網罛。映碧坪○在藏堂西，與碧玉坪相對，皆從大雄峰而發，如兩瓣青蓮華葉，是為梵剎內護。


不是因緣不自然，大雄特地露言詮。剎塵演說雖無隱，水性終須飲者傳。祕藏巖○在映碧坪北，大石三座，如伊字三點，不縱不橫，不並不別，其前可結小茅。


四性無生八不該，誰將宗說強分開。但看滴滴歸滄海，始信源從阿耨來。龍樹泉○舊名龍泉，祈雨最靈，載一統志，山由此得名。正在大雄百丈兩峰之中，堪表中道，如龍樹大士，造中觀論傳佛心印，其味醇正，潤益無窮。


百丈峰頭涵蓄深，泠然東國沁禪心。維摩摘取雖非遠，未許貪夫著意斟。歡喜泉○出百丈峰之東，冬夏不絕，飲之甘美。


忍土塵勞不可噬，能仁格外垂恩濟。引取珠王十四枝，來向山中宣妙偈。安養泉○出大雄峰之西，味尤醇美，猶若醍醐。


歷盡青山數十層，盈科聊就此中澄。長空如洗標孤影，不向污流別覓朋。澡月池○在碧玉坪西麓，積龍泉所成也。


未必神舟是戲詀，坐聞泉水日喃喃。滿慈久已成獅吼，暗證徒將口舌緘。談經石○俗呼神舟石，在安養泉左，可坐廿餘人，時泉聲淙淙。


大雄久欠兒孫債，劈取須彌安此界。賓頭末敢向空旋，米芾不妨頻下拜。跏趺石○大雄峰之麓也，相傳大風雨時，從峰頭迸墜。在藏堂東北隅，群木交映，堪坐數人，遠望前山，疊翠數重，並相環拱。


舉世昏昏恥獨惺，亂山深處且埋形。夜來風雨摧殘芔，唯有修篁不改青。萬竹塢○舊名上房塢，今精舍名攝香居。


藏身之處沒蹤跡，沒蹤跡處莫藏身。東風誤報春光好，香色分明舉似人。千梅塢○由萬竹塢東上，怪石崎嶇，人跡罕到，野梅無數，開則半山遍白，香風遠傳。


何必高誇雞足山，箇中趺坐亦安閒。純陽飛劍心機錯，好向黃龍問過關。金仙洞○舊名仙洞，在龍樹泉下，載一統志。每為苦行衲所居。


獨據東南最上頭，天空海闊一浮漚。饒君先入如來慧，爭柰群機攝未周華嚴洞○在二乳峰左，而外向東南，日出則先照之。


頌曰演若迷頭向鏡馳，狂呼歷劫未曾癡。朝來摸著娘生鼻，到底雙雙兩下垂。


頌曰分明舉似不爭差，步步何曾離著他。更問之乎並者也，胡人月下吹胡笳。


頌曰家常茶飯日三餐，一飽渾忘饑與寒。只恐鮮能知此味，別圖鳳腦與龍肝。


頌曰分明步步不曾離，日用尋常盡是伊。怪底春光遍桃李，東風消息幾能知。


頌曰三性三身別復同，分明指示不須融。獨憐村裏三家犬，月下啀喍吠草叢。


頌曰無性緣生觸處通，有無情理互含容。一微亦必存方分，儱侗如何達此宗。


頌曰治水功成定永圖，荒要侯甸各分符。始皇吞併非良策，眨眼秦嬰已獻俘。


頌曰病多藥亦多，須是問耆婆。黃龍湯一味，那得起沈痾。


頌曰禮到何勞漫費錢，大家恭敬賀新年。面門歡喜心安樂，不羨無懷與葛天。


頌曰子等心亦等，況復貲無盡。周給本非難，只愁不自肯。


頌曰春光一度一番新，賺得嬌奴起怨情。獨有東村王大姐，依依猶憶舊時人。


頌曰萬古碧潭月，盈虧時出沒。撈摝非有無，大辯終須訥。


頌曰路邊掘土成尊像，要走還將尊像填。只恐傍人眉墮落，漫同院主怨天然。


頌曰泥牛鬥入海，木人齊喝采。堪笑石女兒，猶向波閒待。


頌曰混沌鑿開分兩儀，成形成象漫猜疑。虛空消隕知何許，正是訛傳盤古時。


頌曰古鏡挂高臺，何妨胡漢來。秀公空拂拭，拂處轉多埃。


頌曰一自椎秦博浪沙，轉逢黃石圯橋斜。素書雖作劉家用，與赤松遊路未賒。


頌曰專心牢把柁，跛足難行路。看風便使帆，滄溟頃刻過。


頌曰梢麤膽壯賭場雄，破盡寒酸士子風。一擲便輸千億界，陶朱雖富未堪同。


頌曰銀鉤光遍地，一線天邊麗。初夜漏聲寒，影向千江漬。


頌曰不是冤家不聚頭，自身有債自身酬。牧童若解深深意，莫把繩鞭強繫留。


頌曰香水浪滔天，潛流注百川。誰能嘗一滴，卻病且延年。


頌曰果然依舊可憐生，拄拄撐撐直到明。普請大家同著力，莫教倒卻葡萄棚。


頌曰佛命不可斷，饑來須喫飯。一日要兩餐，莫學餓死漢。


頌曰銀馬金錢接灶神，殷勤禮拜祝虔心。一門和氣生千福，四季平安抵萬金。


頌曰臘盡事清閒，困來便打眠。一夢猶未足，爆竹慶新年。


生死路茫茫，輪迴正未央。須銜一莖草，切勿借他糧。


兩度拈來一總忘，何須平地別商量。同條生不同條死，愁聽寒鴉度夕陽。


無量戒定慧，莊嚴淨法身。法身非非色，非色未可名。碎作八斛珠，顆顆全性真。是以廣流布，在處呈光明。善哉大年翁，獲此出世珍。善根不可盡，亙古恆新新。照此正信家，允作菩提禎。寧唯一家寶，人天所共尊。頂禮成緣種，分明樂土津。


問予何所矢，恆參梵網旨。坐斷百非源，方知唯此是。不離最初心，即是舍那髓。漸頓寧有歧，一多豈異軌。驗果愈明因，托事益顯理。莫謂浮囊微，堪作中流砥。諦觀心地門，應信室非邇。


以冰霜之操自勵，則品日清高。以穹窿之量容人，則德日廣大。以切磋之誼取友，則學問日精。以慎重之行利生，則道風日遠。故曰，忠以行己，恕以及物。又曰，修其天爵，而人爵從之。


持戒為本，淨土為歸，觀心為要，善友為依。


中虛而實，節厲而溫。助爾神足，游戲法門。追遺蹤於前邁，導景從之後昆。歸一兄，木竹杖


放去柱地擎天，拈來磕頭砰腦。同上須彌峰，共行長安道。咄，若非撥草并瞻風，不二法門何處討。為蔣水新


有首不昂，有趾不鶩。將欲向前，退後一步。為靈隱兄


人謂爾虛，我知爾實。我扶爾行，爾為我弼。相對無言，非千意密。驀入千峰，依然一室。自用木竹杖


我所住堂，皆名淨信。輪相初開，破疑前陣。五悔功成，至心發軔。二觀圓融，隨機善進。平等法身，三昧中俊。觀察己心，念佛心印。決定應離，雜亂垢燼。三忍四佛，康莊非峻。


我所住室，即名梵網。十方佛法，猶如觀掌。文字性離，非默非響。更言不立，無端成兩。心地法門，戒光森爽。性修交成，實相斯朗。法報化身，體方且廣。華藏莊嚴，鏡中現像。


藏虛於實，寓圓於方。拄天匝地，隨君舉揚。咄，轉身何處尋蹤跡，驀直歸家夜未央。贈葆一


直中繩，方中矩。欲問來由，賓中識主。贈如是兄


不存軌則，聊示方隅。肩雲戴月，逸塵而趨。贈知卜


母刓汝體，母露汝端。捨之慄慄，用之跚跚。自題


有時拄地擎天，塞斷聖凡鼻孔。有時擔雲荷月，挑開佛祖眼睛。欲問何年骨董，依稀煙水百城。


法味盈齒，不煩染指。離卻單傳，白拈嚆矢。


用有待，體無三。爾知味，我何貪。


單不立，隻難擎。借籌畫，擬調羹。


浩然之氣，人皆性具。何以養之，集義是務。義非可襲，爰稱正路。坦坦周行，不憂不懼。立命知天，非域氣數。閉門造車，出門合度。道之所存，非毀何顧。道之不錄，榮名何慕。熟寐終夕，彈指便寤。南溟北溟，任爾遊寓。嗤彼昏盲，蠅趨螄附。夏則喜風，冬乃貪燠。悟性成修，力用斯裕。摩尼在幢，眾寶普澍。此外尋玄，五十百步。


視人之善，猶己之善。視己之善，猶人之善。念念同觀，亙古無閒。法界偕遊四德城，方滿最初宏誓願。慈


視人之惡，猶己之惡。視己之惡，猶人之惡。猛省力除，無令愧怍。法界眾生三毒除，彼我同歸無上覺。悲


視人之樂，猶己之樂。視己之樂，猶人之樂。所欲與共，嫉妒永卻。法界同欣法喜充，不向偏空尋略彴。喜


善惡性具，善惡性空。何喜何怒，如空御風。默持機感，妙應無窮。大圓鏡智照不疲，豈似權乘作意通。捨


忘麤斯妙，不飾斯嚴。慎爾幽獨，自牧以謙。干將匪利，口斧誠銛。君子自返，慧日普瞻。


悔過不如防過，惜福尤宜積福。佛法深妙無窮，切勿自棄自局。若要熟處漸生，先須生處漸熟。


一念迷妄，六塵頓陳。結根盤錯，流逸奔塵。造業招苦，三有逡巡。遂經曠劫，茫弗問津。遘此痛苦，悟身非身。拔妄內伏，不見其人。思不出位，庶幾返真。


法無去來，妄情徒撓。了行非行，大拙至巧。行


中立不倚，未是深禪。了住非住，乃知不遷。住


身心未忘，終成掉悔。了坐非坐，入三昧海。坐


萬善未圓，忍墮癡獄。了臥非臥，夢行乃足。臥


搬柴運水，體自如如。無作而作，白牛大車。作


名字性空，何法何語。不取於取，諸佛所許。語


空華水月，何去何來。無見非見，切勿亂猜。見色


空谷傳響，正法恆宣。聞所聞盡，貫花湧泉。聞聲


栴檀伊蘭，何美何敝。鼻孔依然，已超人世。嗅香


夢享酥酡，醒不拭吻。段食性空，奚勞欣慍。受味


離既非有，合亦何關。無痛痛覺，刀火閑閑。覺觸


法由心生，心隨法幻。覓之無蹤，月沈古澗。知法


春苦雨，夏苦晴。一晴一雨，唯識所呈。識無主宰，隨業所縈。吁嗟業兮，同分相成。感此酷毒，民弗聊生。匪龍王之失德，豈天帝之弗情。由予德之不類兮，違誓鎧之深宏。今竭志而悔過兮，扣大士之宿盟。悲下民之莫拯兮，雲四合而雷轟。霈甘泉於大地兮，俾溪澗以淵泓。農欣穫於秋實兮，盜弭跡而安平。荷三寶之恩濟兮，漸去邪以歸正。并翹請於天龍兮，鑒予懷之懇誠。同輔弼於菩提兮，共遄造乎覺城。


百萬人天眼本明，拈花無語並傳真。飲光一笑生波浪，直至如今未太平。拈花相


塵點劫前生計絕，慣從人世弄風魔。世閒不解乾城影，漫說須從者裏過。雪山苦行相


一指光，周法界。十念成，皆自在。感應道交，生佛無礙。討甚自性彌陀，只此豈屬心外。


光明壽量無倫匹，慈眼悲心徹底呈。隻手長舒塵點劫，一般也是惜兒情。


觀常作佛，佛常在觀。心想遍知，同條共貫。


如來法界藏身，遍入眾生心想。譬如月印千江，一切有目同仰。若欲離此覓真，何異捨聲索響。總云者個便是，依舊無端成兩。


極樂大聖，法界醫王。入慈悲定，放智慧光。盡未來際，恆照十方。眾生念者，攝取不忘。以如幻力，應物現色。妄想稠林，相好百億。即影即真，不二不忒。嗟彼生盲，覿面弗識。別覓玄機，翻墮見惑。我今稽首，滿月萬德。願共含靈，歸安養國。


稽首宏願四十八，一一願光不可盡。果徹因源恆度生，蓮華國土如明鏡。睹影聞名創發心，頓入寶王三昧印。但勤瞻禮莫辭勞，紙墨元同法界性。緣生當體空假中，四德三身不別並。況復澄空月正圓，心水澄清月自映。


兩朵蓮華足底安，一雙空手悲心切。覿面相逢法界身，虛空大地流鮮血。血書接引


諸佛正遍知海，不離眾生心想。是故眼見耳聞，盡是彌陀聲像。癡人捨此別求，喚作法身向上。誰知棄有覓空，一體無端成兩。若知兩既不存，畢竟一何須尚。熾然禮拜稱名，即是超方伎倆。


稽首西方須摩提，無量清淨平等覺。乘於六八大願輪，示現八萬四千相。相有八萬四千好，好有八萬四千光。一一光中照法界，普攝念佛諸有情。猶如慈母念一子，是故入此三昧王。名為普現一切相，畫師承此三昧力。紙筆為緣妙相生，此相即是因緣生。生即無生具三諦，三諦三身既宛然。四德應知無缺減，所禮既即諦與德。能禮應知即止觀，諦觀名別體復同。是故能所性空寂，稽首如空無所依，是即自性無量覺。


麻麥漫充饑，平地風波險。瞥悟本來心，無端石火閃。跨師執如意，佛祖供褒貶。乘象閱大經，何曾有一點。喚作佛菩薩，虛空不受染。禮拜任眾生，盡禮原非諂。咄，直饒恁麼舉揚，也是白圭之玷。出山相


稽首阿彌大導師，觀音勢至同悲智。願輪無盡等虛空，歷劫長行不思議。生界不空行不休，此是四宏無作誓。生界本空行非行，誰知二諦是一諦。二由一有一莫守，非一非二非三四。三二宛然顯一真，大聖以此垂恩濟。但願眾生悟自心，自心那復存橫豎。橫豎無非法界心，法界亦是強名字。即知自心三聖人，本與眾生體不異。覿面三身四德新，紙墨筆腕非他事。身命歸依能所忘，雙忘雙照恆如是。西方三聖行像


成群作隊，無風起濤。騎師跨象，何足稱高。鍊得身形似鶴，袛是自苦自招。忽然遇著文喜，畢竟如何解嘲。咄，楊柳垂垂春盡綠，清明時節雨如膏。


同體大悲，無緣宏誓。千佛之祖，群生之裔。定入剎塵，珠懸三際。輪相破疑辯才顯諦，欲令戒學重明，頂禮莫存分劑。


人但知其地獄救苦，不知其無處不現。人但知其臨終扶持，不知其無時不念。三部經王，二種妙觀。十輪重匡末法，三輪盡裂疑罥。此無量門中，第一神速法門。從來若逢不逢，似見非見。不肖子，一生極力舉揚，獨許歸信無閒。尚有一事懷疑，問取法身莫辨。


眾生墮落地獄，皆由破戒重障。大士入獄救苦，獨現聲聞戒相。不解剖判法身，偏解拈提向上。此是無作妙色，眾生性具家當。握珠堅強戒身，地藏人人地藏。


五乘該盡孝慈心，最是醫王願力深。百草根莖皆不棄，贏來大地足知音。


涕出何須更著慚，館人相識恨長含。一哀偶遇橫流淚。處處臨喪欲脫驂。


介爾一心，萬行具足。表以象王，支七牙六。除爾瞋心，便轉妙轂。法界宗師，昭彰耳目。遠證讀誦，近嚴幽獨。覓即不見，見即受毒。


十大願王，導歸極樂。塵塵華藏，從此彰爍。不昧因果，法界開拓。問取棗柏，玄珠在索。


稽首大智德勇健，表於無畏師子王。能照八萬四千律，皆作甚深般若光。手執如意摩尼寶，所遊自在妙吉祥。怖魔破惡亦除饉，大乘僧義難測量。巨石喬松恆演法，無是非是身堂堂。


一片青山，無邊波浪。動靜不生，奇形異狀。湧出寶蓮，文殊在上。大智勇猛，識風鼓盪。若欲思量，命失身喪。


一滴軍持，汪洋非淺。灑盡三千，不虧不衍。生界若空，斯行迺轉。行像


白者是紙，黑者是墨。何處是紫竹林，甚麼是磐陀石。希有大士，無作妙德。不向空中現影，偏借靈於手筆。識海波澄月影寒，蒲團葉翠苔痕碧。南海波斯到岸來，明珠價值微塵國。


如意縱橫，蓮經燦爛。師資追隨，虛空彼岸。欲識兩人真面目，一般是有血性漢。血書觀音善財相


取草為座，名曰吉祥。定共道共，總此浮囊。無非佛行，象顧師行。普門示現，比丘中王。比丘相


磐石宴坐，無得無說。妙法兩函，紅爐點雪。手足分明，機關迥別。擬議思量。證龜作鱉。


蒲團寂寥，雲衣綽約。大悲法門，借病作藥。教苑筌蹄，禪河略彴。顧問善財，南詢路漠。


佛法無多，商量浩浩。說則不周，行則不到。怒目揚眉，逢強須暴。一炷名香，魔軍永埽。


寶蓮本向真空湧，月面還從性海昇。踏破波濤全是水，不勞彼岸較先登。


風浪千尋，神通一味。遊戲翩翩，何拘何繫。踏破須彌萬朵雲，眾生見者咸如意。


入定何如出定時，渟渟甘露浸楊枝。大千無地留煩惱，剩有空拳誘小兒。


一顆摩尼，光遍法界。卷之舒之，隨心自在。倚坐危巖，忘形絕待。甘露楊枝，妙協兼帶。喚作禪機，空拳捏怪。獨許童子追隨，鸚鵡依然雲外。


巍然獨坐大雄峰，度盡眾生不見功。描出虛空千色彩，依稀未睹紫金容。


稽首大悲自在覺，圓滿無礙陀羅尼。慈威折攝不思議，定慧莊嚴無等倫。頓悟一念具千法，通身手眼炳然彰。方便智慧皆無作，一切念中亦復然。念念顯現不增減，塵塵法性亦復然。是故尺楮寸毫閒，悉具大悲圓滿相。有人獲睹此慈容，便悟法身真相好。此是普門示現力，莫作紙墨影像觀。大悲像


得根本圓通，現三十二應。十四無畏力，遍療眾生病。塵剎盡分身，紙墨皆真性。覿面太分明，發光同海印。更問大士誰，缽盂重討柄。


碧眼修眉，長顱方頰。革屣蒲團，軍持祕笈。與彼應真，示同一業。是大比丘，清淨卓傑。梵僧相


松株若龍，重巖似屋。趺座蓮臺，楊枝嫩綠。善應群機，如響荅谷。眼色耳聲，非一非六。莫教錯認古觀音，俗人帶髮僧頭禿。


菩薩慈真，眾生病假。煩熱場中，楊枝遍灑。徹體清涼，不知為者。此便是無二無分，無別無斷的血脈，更何用鑽龜打瓦。咄咄，佛法雖妙，執之則粗。龍鬼雖俗，現之則雅。若云觀音必具妙相，笑殺東村大姐。


音聞性清淨，聲字何須埽。執卷視群生，普施摩尼寶。智士悟根源，愚人打之遶。童子挈魚籃，只為金鱗少。二尾價一錢，未審誰能曉。


一葉蓮舟，翩翩獨邁。歷盡塵寰，不離鍼芥。分明日用尋常，超越千奇百怪。識得其中一線真，斯則名為觀自在。此是三十二應，十四無畏，四不思議，無作妙德的全體大用。徹底和盤舉似人，不許擬議思量，只許翹勤禮拜。


終朝掐數珠，聲聲觀自在。常然大用門，未來終不改。眾生若肯自念，何勞諸佛披鎧。秖因覿信不真，坐在飯邊受餒。


眾生迷本聞，循聲妄流轉。正在流轉時，聞機元不遠。大士纔返觀，方知性自善。圓通復真常，觸目菩提滿。遍應十界音，機成便能感。寂爾坐巖阿，熾然濟群染。非是大士功，亦非心念力。兩皆不思議，所以終無忒。自性無自性，情識非情識。覷破真妄關，方知法界德。以我虛妄想，投彼寂滅國。如薪入火叢，如冰遇湯沸。無明不動智，兩名唯一實。


執佛珠，緣九界。上下合，慈悲債。欲悟圓通，但勤禮拜。思彼思憶，不思議最。思憶相


自性光明圓滿輪，巍然露出紫金身。分明色相離情謂，何必重拈物外真。


葉作蒲團布作衣，默然趺坐待群機。眾生界盡悲無盡，不自觀音那得知。


咄哉者自了漢，夢墮大河不憚。曲肱舒腳熟眠，豈問中流兩岸。遇著希運禪師，又添一重公案。渡海眠相


證得無礙解脫，豈畏文字葛藤。拈來句句漏逗，埽去亦自非真。不如隨分消遣，青山何礙白雲。閱經相


不離兜率，幻遊人世。布袋頭開，逢場抽稅。笑口呵呵，無邊宏誓。臨行自說姓名，誑殺幾多後裔。


盡問袋中何所有，誰知笑裏自藏刀。浮沈人世無人曉，塔院初成身已逃。咄，八萬歲時重舉似，此行端的付蓬蒿。


一箇布袋，千如百界。性具性造，互生互在。搬出搬入，了慈悲債。笑臉呵呵，兒童多賴。縱令覿面不識，同到龍華三會。


一真實地，不解屏息。十字街頭，慣作浪客。國清寺裏無人曉，鼓掌揚眉。閭丘太守忽相追，潛蹤遁跡。雖然罵破老豐干，不免兩處皆狼籍。


天台垂跡誰能發，尚賴靈山兩作家。主伴莫分前後示，依然一會說蓮華。


一處一時同撫掌，當知夙有大因緣。願王豈復違共主，智海安能出義天。俄爾藏身非偶爾，漫然饒舌匪徒然。生平無限傷心句，盡付滄茫落日邊。


問渠何往，本自無家。一葦初折，毒鼓已撾。風恬浪靜從君渡，可惜兒孫盡帶枷。


一句安心語，萬劫繫驢橛。轉得鼻孔來，虛空出鮮血。怪底東施強效顰，卻令西子蒙不潔。何如分付老雲門，早與瞿曇同打殺。


驀地西來，大似風前浪起。更加折葦，不免眼下眉添。饒君面壁九年，落得弄巧成拙。賴有楞伽四卷，且喜救得半邊。咄，逢人切忌錯舉。


震旦大乘機緣熟，勞君遠自西天竺。蕭公不識真得髓，渡江疑殺人閒僕。神光斷臂始心安，楞伽四卷開眉目。誰知法立弊旋生，五家分派空勞碌。明道者多行者少，說道者多明者獨。只今江上蘆花寒。堪使屈原歌且哭。


面壁非由心不安，梁皇不識意多端。神龍睛點應飛去，跛鱉徒悲行路難。行路難，仔細看。守株待兔知何日，緣木求魚被熱瞞。老胡雙碧眼，孤炯照人寒。


鵬養威，遙天瑞。勞導師，迢迢至。拶破坐觀心，掀翻佛名字。何物復何人，者箇原非二。真風雙徑寒，幻跡牛頭賁。負米豈云勞，垂涕奚關寐。橫一枝，今未墜，雞籠月影芙蓉翠。


教觀久失墜，佛子乃再來。法界何次第，片語聲如雷。首座尚辭喪，況復諸庸才。缾水既灌口，智首亦操回。蛣蜣論六即，陰妄豈塵埃。理毒與性惡，圓頓無疑猜。唯心亦唯色，至理從此開。大悲傳祕印，指要剖迷胎。一喝悟直院，機用非安排。中興集大成，萬古猶堪懷。


破盡流俗知見，豁開宗教眼睛。不是門庭施設，極力剿絕識情。契心印於覺範，救暗證之生盲。法道是重，一身為輕。試驗圜中瞑目地，始知半偈已功成。


此是紫柏老人，佛法不作人情。闡明性相宗旨，爍破盲禪眼睛。何必師資授受，自契佛祖心精。何必上堂說法，隨處廣度群生。堪使頑廉懦立，百世聞風若新。


有謂此像太像，是見嶺南之姿。有謂此像不像，是見匡嶽之儀。予謂師宗不宗教不教，正以像不像而得其皮。且道是讚伊，是毀伊。咄，且看眼上一雙眉。


偉貌豐神，堅勇大勢。空定凝神，光明初霽。憂在法門，禍福寧計。掣電奔雷，德山臨濟。密用潛行，圜中海際。知之者謂是隻手擎天，不知者謂是英雄欺世。誰知其甘處於非宗非教之閒，不與時流同逝。


生平不識師翁面，夢中接引曾三見。今日欣瞻卷上容，彷彿慈悲親示現。忘身為法古來稀，荊棘林閒慣血戰。萬里炎荒作戰場，未審何人追後殿。


埽蕩支離，不拘軌則。瀟灑風流，露疵縮德。分明是玄奘再來，怎怪得肉眼不識。


威而不猛，和而不同。慈心濟物，梵行明功。追蹤往哲，啟迪群蒙。彌陀一句，橫亙豎充。禪關把定，永鎮魔風。我來禮塔，恍睹遺容。咦，私淑未須言嗣法，聊將嗣德附蓮宗。


世競貴奇特，師耑守平常。人盡尚高峻，師獨存謙光。旋萬法而指歸淨土，憫五濁而廣作津梁。聞慈風兮寬鄙敦薄，積善化兮源遠流長。仰遺規以私淑，愧嗣德之未遑。


此是雲棲老漢，肚裏最多思算。諦觀末世法門，百怪千奇沒幹。饒他梵語華言，不出威音那畔。所以旋轉萬流，直指西方彼岸。只圖腳底著實，何必門庭好看。八十餘年暗室燈，聞風猶使頑夫憚。


貌偉神豐，心慈體勁。向空觀以入門，從壽昌而斷命。堅持不肯家風，痛洗今時禪病。既存徹困婆心，何必單提正令。只嫌一句葛藤窠，留與兒孫作話柄。沒蹤跡處莫藏身，老婦依然猶歎鏡。


此是博山老漢，肚裏絕無思算。逐出魍魎山精，送與群魔作伴。雖然未得兒孫，卻勝諸方雜亂。咦，把定牢關不放人，至今聞者猶驚憚。


淨明菴裏，打失半邊鼻孔，猶未全露敗缺。台嶽書中，摸著一箇秤錘，到底硬如生鐵。呵呵呵，會也麼，同條生不同條死，莫怪巖頭口太多。


冷面熱腸，銅頭鐵額。不徇時情，專圖破格。涉水登山，禪關講席。勝友良朋，風朝月夕。嘗遍神農百草丸，彌陀一句成安宅。


一世老婆心切，未免弄巧成拙。臨行穩蹈蓮衢，也是今時豪傑。西方公據現存，何必豐干饒舌。


好個伶俐漢子，慣要拖泥帶水。雖然滿地兒孫，未審阿誰得髓。臨終不忘舊交，千里向予求毀。索性再罵一頓，果然是釋迦文佛的奴僕婢使。


骨嶙峋，面冷落。嚴律檢，珍然諾。功成不居，因果不錯。咦，六十年來不炫奇，臨行落得心無怍。


欣欣厥容，謙謙厥德。無事縈心，有懷詣極。揖春風兮飲和，歷歲寒兮自得。時人是真時人，彌勒是真彌勒。


擲戟投戈禮覺王，獻花巖畔露神光。戒香獨紹五雲色，佛號偏宗十億邦。鎮日蒲團消客夢，半生崖壑絕行藏。陳如自昔稱僧首，百世猶聞眉影長。


空空無知，知我者天。聖仁豈敢，不貳不遷。一以貫之，初心方便。天下歸仁，最後玄詮。跡集帝王之後，本開覺路之先。寄微言於易象，推大聖於西乾。縱無大灌頂經之記，亦可信為普門示現之賢。


視物之生，猶己之生。視人之厄，猶己之厄。只此民胞物與心腸，便是大慈大悲血脈。欲知不二法門，更受山僧一摑。豈不見，博施濟眾，堯舜猶病。菩提初發，生界斯盡。會得個點玄關，便是維摩話柄。咄，覺路本來常坦坦，莫認偏鋒作正令。


人心佛心，本自無二。一念相應，欲仁仁至。卓哉沈母，信此實義。聖號喃喃，日時不離。但持十齋，慈祥愷悌。罕睹怒容，多贍惠施。八十六年，淨業乃粹。集飲歡娛，大醒如醉。驀直西歸，坐脫若戲。欲顯真因，身香表瑞。信矣高圓，誠然廣被。匪易匪難，千秋永企。


七年守土，愈殺愈慈。二載省方，恩威並施。朝中正立，奸魄潛劘。林下彷徉，知雄守雌。賢母念佛，端坐西馳。純孝繼德，取友親師，君不見，君家太君身示現，圓融直截超方便。假饒透盡千七關，五百元來只半串。直下聞熏莫更疑，長安豈離含元殿。


頭頂青天，腳踏實地。忘食忘憂，窮年竟歲。讀盡世閒好書，識盡古今奇字。不肯分佛分儒，何必為僧為吏。孔孟稱之為出世子孫，佛祖喚之為在家法裔。單得憨翁授記深，畢竟同歸第一義。


願廣悲深，心靈語豁。以法門之憂為憂，以群生之脫為脫。盡未來際，誓居學地。遙承壽昌，不肯二字真正衣缽，見人一味合掌低頭，便是今時常不輕菩薩。


分宗判教兩無涯，吳越元來是一家。欲識聲前句後事，年年踏雪看梅花。


稽首阿彌陀如來，攝受眾生不思議。稽首廣長舌相經，諸佛護念不思議。稽首執持名號人，徑登不退不思議。我曾發不思議願，欲以尊經作寶塔。綺迴漩澓妙莊嚴，令見聞者皆歡悅。善哉千里鄭居士，先得我心所欲為。巧思妙筆奪天工，梵文迆無盈虧。我今合掌頂禮塔，願塔普放光無量。我今合掌頂禮經，願經住世壽無量。經典所在即是塔，塔影所在即是經。若人具有廣大信，始獲頂禮無餘情。若人得遇此經塔，畢竟當得廣大信。是故我今作贊頌，廣不思議佛慧命。


法界無礙，殊文異派。上中下座，同條共會。正眼觀來，圓融自在。隨沾一滴，滄海為隘。奇哉開士，發希有心。刺血書寫，字字精金。放紅毫光，照微塵國。遇影蒙塵，頓證妙德。省中開士


刺血書成法界經，展時無字不光明。導歸無量光王剎，不墮狂禪鼠唧鳴。澹居大德


介爾一心，三千性相。權實同歸，圓明絕障。文字離微，兔角柱杖。即此離此，依然兩樣。能施能開，積年店帳。認取阿爺，當仁不讓。十妙淋漓，今古如斯。若本若跡，觀心便知。三法融徹，六塵無別。教行理經，同輪共轍。卓哉開士，心解口持。醍醐潤渴，甘露療饑。七萬餘言，言言實相。一任思量，眉元眼上。梵音清雅，法界同熏。一字染識，法王之昆。


為善妙在密，有德妙在謙。以此嚴性海，以此離世閒。字字如來血，筆筆華藏泉。三禪猶可壞，萬德終不捐。相將寶蓮土，再聽龍華詮。


稽首妙經王，實相不思議。權實與本跡，究竟唯一事。稽首天台師，大蘇發妙悟。五玄與四釋，廓徹菩提路。約教揀偏權，觀心融怯怖。杲日麗中天，萬流歸本源。山外徒疑畏，誰知龍樹禪。佛命從茲續，心印從茲傳。故我恆開士，發心同普賢。身命誓不惜，大願金剛堅。七軸七萬字，字字皆金蓮。佛身全在中，聞見結妙緣。不離此當處，因滿果亦圓。


會依報為蓮華，攝三身為自己。非以身往彼方，非移蓮花到此。欲識個中消息，問取無量卓子。


稽首楚石大導師，即是阿彌陀正覺。以茲微妙勝伽陀，令我讀誦當參學。一讀二讀塵念消，三讀四讀染情薄。讀至十百千萬遍，此身已向蓮花托。亦願後來讀誦者，同子畢竟生極樂。還攝無邊念佛人，永破事理分張惡。同居淨故四俱淨，圓融直捷超方略。


願居眾人後，不為一物先。縱使不值佛，自成獨覺仙。根深枝乃茂，正法全仔肩。拈花領微旨，結集印真傳。三藏急先務，舍利憑人天。閻浮第二師，裕後亦光前。威德重無比，魔外聞遙蹎。安得再遊此，一滌野狐涎。拈花事，出大梵王問法決疑經。宋王安石於內院見之藏缺，故禪者不知。


戒是佛真身，律是僧父母。正法賴此存，人天均恃怙。小大共遵由，何今復何古。稽首眾紀綱，萬世毘尼祖。持犯與開遮，精析超群伍。哀哉末葉中，事理多莽鹵。幸乘悲願來，再作龍蛇主。陶鑄聖凡儔，同為舍那輔。


佛法大海水，流入阿難心。橫莫測其際，豎莫測其深。始似畜聞誤，終得反聞鍼。除病不除法，點鐵便成金。如何生盲類，捨此復他尋。離經墮魔說，執石強作琛。楞伽金剛印，祖意良可欽。此言如不信，更問古觀音。


堂堂震旦境，久已蒙佛影。猶俟千餘年，正法乃昭炳。卓哉二大士，神力真勇猛。感應不失時，定慧發深憬。除彼生盲人，誰能見弗省。折伏魔外心，掀翻愛見阱。萬古仰餘暉，碧潭圓月冷。何時復現神，家風頓重整。


無量戒定慧，莊嚴清淨身。堅固不可壞，應物現奇珍。誰能深諦信，懇到復精純。冥契究竟果，建立菩提因。靈骨文彩古，眾生耳目新。迥超思議表，恆示迷流津。長干佛陀里，塵劫開光輪。莫言此是幻，離幻別無真。


七種得戒中，白羯磨第一。僧寶久住持，最勝無倫匹。佛法入支那，昭彰匪一日。甘露獲先嘗，沙門稱首出。況復登座王，忍衣慈為室。發足始西遊，獲得希有帙。戒慧及神通，堪作群靈率。代遠罔聞知，聊為稽首述。


念佛三昧寶，圓頓法中王。挺生神聖士，勇猛獨承當。香象截流度，擣丸集眾香。大德矜細行，禪律咸舒光。法性悟常住，僧儀超帝皇。才識邁前哲，密證不自彰。文成印乃壞，怡然返故鄉。高風千古在，歸命附慈航。


稽首勇猛士，發心求戒律。西行不惜身，安知勞與逸。往返十五年，經歷百千怵。但念觀世音，雲開復見日。愍此邊地苦，欲住還東出。去時多同行，來時僅存一。惠我毘尼燈，照我千年室。讀傳憶深恩，血淚如泉滭。


震旦多大乘，昂昂千古英。譬如龍已就，待師一點晴。廓然無聖諦，楞伽印分明。不識真不識，同死不同生。得髓依位立，隻履仍西行。哀哉五葉後，宗說還分爭。經既成名相，坐復同聾盲。誰信安心訣，從來匪涉程。


歸命大教主，人稱小釋迦。本地不可測，示跡乃堪誇。靈相兼堯舜，神德動夷華。權實窮奧旨，歸宗在法華。四辯澍妙雨，兩足嚴大車。止觀傳心印，玄文伏偏斜。永劫述難盡，功若恆河沙。允矣無上士，奚止壓百家。


法界無差別，差別無量具。五位百法門，數句非數句。欲悟真圓融，那得廢行布。所以古文殊，苦勸賢師住。奘師既西遊，此道迺有付。稽首瑜伽師，一生補佛處。覆實且施權，誠哉有遠慮。師已契慈心，兜率宮先據。


顯密二種教，各具四悉檀。顯或可擬議，密更難仰鑽。授受有祕印，成就須淨壇。稽首灌頂師，懷道來真丹。圓頓超言象，雲物聊示端。菩提乃宗要，事理非偏安。傳至金剛手，醍醐佛所歎。遶像頂貝葉，萬古月同看。


華嚴法界海，萬派咸朝宗。不有大龍象，誰能力宏通。十玄啟深奧，六相明圓融。性相既非二，生佛豈異同。福慧超今古，儀表等世雄。宗說分復合，乘戒替還隆。重重十法界，馥馥十誓風。稽首調御師，千載開盲聾。


法法本唯心，何同復何異。哀哉罔殆流，執語迷實義。各隨遍計情，爭立我人幟。吾師集大成，萬善歸同智。向上最玄機，日課百八事。高登上品蓮，幽冥亦翹企。宗鏡照大千，生盲罕知利。安得師再來，重聞天樂瑞。


宣尼讓聖仁，堯舜稱猶病。大道曠無涯，如何一蹴盡。嗟此澆漓時，人各爭高峻。言行每相違，欺世同梟獍。卓哉真導師，懲俗從先進。制作似孔周，謙退如臨浚。悲予發心遲，弗獲親慈訓。稽首奉遺容，願作蓮邦胤。


僧風久不振。挺生大聖賢。愛見一握斬，法道全仔肩。雄猛超龍象，悲誓證無緣。深知教外旨，終藉文字傳。創刻方冊藏，助顯直指禪。圜中酬宿債，來去胡翩翩。舍利鎮雙徑，半偈功已圓。愧我瞠乎後，何時受策鞭。


長干佛陀里，閒出名世豪。氣宇似王者，筆陣若江濤。宗教任遊戲，真俗隨逍遙。履險不異坦，就卑能屈高。賢智望且怖，愚劣親可翹。生平半疑信，末後始解嘲。示我歸路穩，哀哉甘自逃。稽首慈誓力，終當為我招。


謂爾為禪，門庭弗專。謂爾為教，瓣香弗宣。謂爾為律，標榜弗虔。形骸枯槁兮神情自豐，資性鈍拙兮詮辯自雄。觸著渠兮猛虎毒龍，識得渠兮和氣春風。據爾一狀自首漫云，憲章紫柏可，祖述永明壽。仔細檢點將來，不免萬年遺臭。


踢翻禪講窠臼，掀開佛祖頭顱。筆底轟雷掣電，舌尖缾水盤珠。只有一端可笑，依然具縛凡夫。


學無常師，交無擇友。重實輕名，慈心毒口。有時似孩提之童，有時似喪家之狗。不解趨吉避凶，安知推薄居厚。踏破谿山萬朵雲，人前處處揚家醜。


抱嬰杵之苦思，蒙李陵之垢辱。眼孔爍破太空，行履渾無可錄。廢既中清中權，隱居放言成局。讚毀一任諸方，智旭元是智旭。


參禪禪不悟，看教教不深。持戒不具足，念佛不一心。慣掉掣空臂，出入荊棘林。訶佛亦罵祖，狎獸兼友禽。全身等微羽，片語重千金。支那國裏留個硜硜小人種，千古萬古未審誰知音。


咄哉鍾大郎，忒煞無拘束。日夜恣無明，增長貪瞋毒。自讚復毀他，指直還作曲。玩弄佛與魔，顛倒真與俗。舉筆動舌時，每使鬼神哭。人說你聰明，我說你木梏。孟浪過一生，究竟結何局。不是生西方，便是墮地獄。


單提極則正令，不墮今時窠窟。假饒黃蘗雲門，未免遭吾一摑。且道向上一句，畢竟是個甚麼。合掌稱云，南無阿彌陀佛。念佛像，下八首同。


不度德，不量力。妄欲砥柱中流，誰道連身汩沒。努力扒將起來，未免筋疲骨仄。賴有金剛種子，從來不受侵蝕。彌陀一句作津梁，阿鼻直達安樂國。


好個不唧溜漢，前後絕無思算。佛法講得許多，煩惱何曾少斷。雖然瑕不掩瑜，爭柰夜猶未旦。只有西方路熟，且喜救得一半。直待彌勒下生，方了者重公案。


信得是心是佛，乃信是心作佛。所以枯坐喃喃，耑念阿彌陀佛。偏要記串記千，不學瞞頇鶻突。無論專心散心，聲聲滅罪八十億劫。假使眾生界盡，虛空界盡，我此持名，終無休歇。


不願成佛，不求作祖。不肯從今，不敢畔古。念念思歸極樂鄉，心心只畏娑婆苦。六字彌陀是話頭，千磨百難誰能阻。天下元非手可援，且學顏淵權閉戶。直待西方去復來，普與塵沙擊法鼓。


願大不遺塵界，膽小怕墮地獄。見人嬉笑滿容，禮佛悲哀痛哭。終日輪串數珠，唯恐萬聲未足。縱有一隙獨明，且無片長可錄。只圖下品蓮生，便是終身定局。豈敢大言欺世，致使法門受辱。


野性懶且癖，獨與竹石宜。泉聲演佛號，助我西方思。有時瞑目坐，遙隨落日馳。有時高聲呼，懸想母憶兒。頗信感應理，寧復惑他歧。須彌或傾動，我志不可移。哀哉生死夢，痼疾誰能醫。庶幾一丘壑，聊免蠅蝸癡。


生平少實德，此像何勞傳。獨有不欺心，較勝近日禪。願居眾人後，不為一物先。四儀持佛號，弗論散與專。信願終無貳，定育珍池蓮。與爾眾上善，歷劫形神聯。


不參禪，不學教，彌陀一句真心要。不談玄，不說妙，數珠一串真風調。由他譏，任他笑，念不沈兮亦不掉。晝夜稱名誓弗忘，專待慈尊光裏召。懸知蓮萼已標名，請君同上慈悲造。


徑山樓下，迷卻父母生身。永慶堂中，依稀指鹿為馬。九華靜室，曾喫腐滓秕糠。靈峰藏堂，又復違於時夏。而今向此枯樹裏，胡思亂想作麼。咄，忽遇樹倒藤枯，且喜相隨來也。枯樹入禪像


若欲利人，何不向萬眾叢席揚名。若欲自利，何不向萬山深處藏身。看你進退失據，昧卻發覺初因。雖然被他簡點，且喜有理可申。不願一日賣得千擔假，但願千日賣不得一擔真。說法相


行年五十，猶未知非。七顛八倒，簸舌鼓皮。見惡不省，見善不齊。胡思亂想，惹謗招疑。踢破性相兩家界限，翻倒南宗北教藩籬。有時不恭，則濫同下惠。有時褊隘，則彷彿伯夷。獨得一點好訣竅，失便宜處占便宜。


毘盧頂上，不肯安身立命。跛驢腳邊，偏要尺退寸進。可憐五十年來，難得半時寧靜。未知性具圓宗，枉向缽盂討柄。已悟性惡法門，元來即是病行。


猶憶十二三時，便要豎賢聖幟。而今五十餘年，何嘗知得天德。況進思三十未立，四十多惑。既不堪作宣尼子孫，又豈堪稱釋迦兒息。仔細簡將來，只是一個騙飯喫的老賊。


胸中沒半個字腳，筆下有萬卷詩書。肚裏無分毫芥蒂，舌頭有多少毀譽。好像一科大樹，只是其名曰樗。著述相


也是百萬人天知識，也是三家村裏學究。也是戒定慧的前茅，也是貪瞋癡的領袖。只因沒有的確師承，到底只是個八不就。


生平過失深重，猶幸頗知內訟。渾身瑕玷如芒，猶幸不敢覆藏。藉此慚愧種子，方堪送想樂邦。以茲真語實語，兼欲寄誡諸方。不必學他口中，爛翻五宗八教。且先學他一點，樸樸實實心腸。


昔年融師會裏，或曾燒火埽地。所以今在幽棲，妄拈第一義諦。不涉擬議思量，不離語言文字。人天大眾未免驚疑，賴有湛公堪作證質。切勿將此醜容，竄入百祖隊中。但可留與兒孫，作箇古董玩器。


註盡十二部經，不曾增減一字。講盡八萬律儀，不曾行得一事。釋迦如來，喚作不肖醜兒。彌勒世尊，訶為癡頑傲弟。獨有阿彌陀佛，藏垢納汙，金手接向下品蓮花安置。


稽首蕅益真，頂戴如來像。此像既非真，此真寧有兩。諦觀像與真，唯是自心想。心不屬聖凡，聖凡乃並朗。凡夫坐蒲團，聖應居其上。凡因企聖果，分明示諸掌。念念恆現前，形影終無爽。我亦信弗疑，爾亦安毋強。覿面語默忘，何勞復助長。鎮古但如斯，不覓時流賞。欲從亦末由，寧思更鑽仰。白日臨青天，遍界消魑魍。愚昧任譏嗤，龍神任稽顙。箇事絕成虧，十尺元一丈。但駕慈悲航，同搖般若槳。法界為津梁，直尋豈尺枉。更問古觀音，方知若應響。


蘊慈合掌問持戒，我說持戒須蘊慈。慈是下化眾生本，慈是上求佛道基。不殺不盜不婬妄，拔苦與樂功甚奇。專護性遮令清淨，仍須念佛求生西。設不求生極樂國，只恐仍遭隔陰迷。設能信願求彼土，雖曾有犯亦成機。是以我今但念佛，一句彌陀法界師。不勞學漱趙州口，不勞學奮雲門威。聲聲坐斷聖凡路，四句咸離絕百非。三身四德覿體露，爍破鳥空鼠即癡。蘊慈蘊慈應諦信，佛號圓成八萬儀。


人知其貶古斥今，不思忌諱。不知其談教說禪，不立文字。上法座兮口若懸河，下法座兮目無所視。從朝至暮稱阿彌，矻矻孳孳將數記。三十年來不改弦，從茲堪盡未來際。十種可盡念無盡，一切三昧一三昧。具縛凡夫甚希有，決不妄言聖賢位。蒼暉若欲恆相隨，剎那勇發菩提志。


蒼雲傳我容，問我何行腳。我行苦且長，為君說其略。十二從外傅，立志為聖學。誤造謗法罪，幾至大墮落。十七聞佛言，幡然始改惡。二十丁父憂，悲極如夢覺。見地藏本願，且哭且欣躍。次年書懺法腪酒戒不卻。廿三聽楞嚴，急參者一著。廿四逃出家。處處遍尋摸。雲棲及雙徑，天台來往數。但自究根源，不問他人彴。甫得門路清，遂遇境緣虐。虛名日已彰，功行日以弱。至年三十八，大病為良藥。高臥九子峰，糠滓堪咀嚼。甫註梵網經，遂有溫陵約。抱病述玄文，抉開千古膜。從閩至吳興，乃到長干郭。註述雖云富，將錯還就錯。今年五十三，依然是具縛。損己以利人，古聖所嗟愕。深悔亦較遲，靈峰聊暫托。一句阿彌陀，堪為良夜柝。汝但挹我清，勿更同予濁。


露出孃生半身，數出今生敗缺。慕憨翁之擔當法門，不能學其不避斧鉞。慕雪浪之力埽葛藤，不宜學其一味輕忽。慕雲棲之盛德謙光，不能學其廣作舟筏。慕壽昌之真參實悟，不能學其到底不歇。慕幽谿之中興台觀，不宜學其單守一橛。慕顓愚之冰霜操履，不能學其大辯若訥。願學紫柏之宗教圓明，遠不及其純鋼鑄骨。噫，此是吳門不唧溜的鍾振之，而今又喚作北天目的老矻硉。幾翻鼓翼欲騰空，幾翻又向荒原蹶。只有一句阿彌陀佛認得真，源泉畢竟歸滄渤。


生平不解藏拙，露此贓私頑劣。說起彷彿依稀，覿面何嘗親切。賴有一串數珠，卻是生平祕訣。所以喚作蕅益，未是證龜為鱉。寄語理安法友，不必思量分別。但如丁蘭事親，管取刺之出血。


此是蕅益道人，生平不善逃名。處處藏頭露尾，可恥聲聞過情。偶向豐南揚家醜，天鼓毒鼓仍齊鳴。勦絕百千歧曲路，直教同作蓮邦民。


平生自救不了，只為門前之遶。而今始解藏身，驀入靈峰深島。拋開世上繩鞭，取足山中水草。少室天台盡踏翻，東土西天皆觸倒。簡點身心過失多，徘徊今古知音少。畢竟誰為楊子雲，問取禾城姚廣老。

