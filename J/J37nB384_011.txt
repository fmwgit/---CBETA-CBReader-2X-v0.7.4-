嘉興大藏經（新文豐版）數位版, No. B384 憨休禪師敲空遺響


孤雲蹤跡向關中野性難堪此日同投忝那能憐水國奪標固是羨英雄籬邊艾葉搖風綠檻外榴花照眼紅聞道品題賡白雪寡酬還應屬文翁


好掛詩瓢翠靄中幸逢佳節賞心同爐錘易襲雕龍隱蒲酒爭看畫虎雄階面苔深長掩綠墻頭杏熟爛堆紅從來詞翰非吾有得失何關付塞翁


林間掃石合堪眠竹報相邀過士筵鹿豕性情如是佛麒麟勳業恐非仙安心久已離諸妄遊樂何妨涉眾緣若問西來端的意雞冠花發秀階前


天霽雲收曙色開芒鞋濕露半粘苔積塵一夜風吹去初日高林影射來花自密時聞鳥語樹當闕處見樓臺推敲漫學騎驢背敢倩文公逐句裁


水邊林下道人家物外幽閒絕市譁未把琴書消世累只將耕稼樂煙霞青霄摶翼卑圖鳥白業修身馭大車邀我一餐禪悅飯庭陰午過夕陽斜


莫厭天涯頻作客且回淚眼息征衣禪房寂寞堪瀟灑凈土於今正好歸


翛然一榻寄樓中四壁蕭疏孰與同只見悲愁憐宋玉豈知玄草誤楊雄雲書雁字行飛白葉剪霜林醉落紅何處砧聲催暮雨閑忙得坐看鄰翁


名花只合在瑤臺誰遣丹青妙筆裁巧奪洛陽枝上色真如懸圃苑中開繁華眼底空塵跡濃艷春長送客杯未是沉香亭畔友奴郎不用妒詩才


一種超然凈有神誰將賦粉汙埃塵還疑薝蔔林中影誤作同昌觀裏春潔性那堪供俗眼素心終是識高人幽齋展去閒清翫笑殺凡夫錯認真


兩年音問隔西東總是關河路不通非謂宣尼憐鳳德豈同阮籍泣途窮高林半帶村煙落遠水多從夕照紅東望汝墳叢席地可知吾道近汙隆


胡為一別阻秦山數載關河信息難天上槎浮還寄石人問路險是重關巾瓶久念師心切菽水疏違子道艱那得長房能縮地千峰深處奉慈顏


簾捲西風午磬時閒庭暖日獨支頤門當水落山都見路與雲平野未知一縷茶煙消白晝數莖鶴髮上青絲年來調得馴龍象棒喝而今總不施


鴻濛沆漭涇之水涉者其誰究源底天縱壺山發浩歌鏘然韻落宮商徵映空涵碧水茫茫紅蓼白葦汀累累春當二月桃花開人家似在武陵裏盡看石步蛙泥爭得洗流清俗耳隔岸陰森萬木閒參差臺榭插天起可中三徑有歸來松菊醉吟同栗里相憐寄我涇水歌夕陽讀罷暮山紫


不意西來建法幢稜稜傲骨世無雙林光喜沐春朝雨月色疏明午夜窗數載關河音久絕滿懷詩思筆難降鄰村只隔墻東地日坐匡床聽吠尨


世事無干涉塵蹤那得過晴天連日少宵夢入雲多習懶從言傲安貧只自哦頹然唯隱几宴寂竟如何


鄰村不甚遠我住亦幽哉待月披雲嘯行吟踏雪開缾問傾貯水隴上折新梅誰問煙波叟寒江獨釣臺


卻憶楊岐住翻然慰物情古人曾樹下今我尚簷楹煆灶思中散沉酣笑步兵雪風吹片片繞屋盡虛明


何處居無地於身只要安不消泉石想但覺地天寬觸目雲千片知心竹幾竿菴西有李老終日過盤桓


總不圖人鬧幽懷野興長墻根唯積雪瓦背但凝霜已覺巢雲穩何須趁熱忙有時閒倚杖門外立斜陽


昨晴天偶變四野霧冥冥問法徵僧話題詩上紙屏檐陰窗外黑柏翳眼中青幸有南車指窮途莫畏瞑


荒墺無人事僧閑勝閉關若非窮世路焉得到林間深井難為水高原不異山樹頭看宿鳥日暮倦知還


一月嚴寒雪未消爐頭榾柮日頻燒不疑鼻祖安心句猶愛顏回陋巷瓢社鼓逢逢欣聖世椒花疊疊頌神堯陽春共薦豐年卜野色蒼茫望裏招


遙望終南隅倚欄復轉側長吟顧所思踏破蒼苔色薜荔掩幽關松枝帶殘雪蓬萊人不來獨對中庭月


有客終南來曠懷妙無比林間一晤顏念之何能已梅瘦淡窗虛鳥啼深竹裏相過知幾時再見古君子


愛吟不是致虛辭物外閒情世豈知語滑梁間飛燕子冰融水面躍魚兒池塘生草聯新句花塢尋芳折小枝一枕高齋門獨掩窗櫺影上日遲遲


昔年曾到此叢柏剩幽居古洞鳴鼪鼠殘經飽蠹魚重來岩上寺已闢院中墟花意風前笑臨軒欲起予


一片荒涼地層臺復搆新僧從今日住舊時春已釋無形累自然遠俗塵終南山色近啟戶對嶙峋


日照蓬門向曉開氤氳紫氣逼香臺飛鳧忽到王喬舄驄馬今瞻御史才滿院松濤翻白雪諸天花雨點蒼苔過溪一笑何當惜勿使攢眉去不來


車塵不到日從容測影移幢報午鐘門外忽聞行客語林間來覓野人蹤喜瞻高論推先覺快接清談槐晚逢自笑懶殘煨芋火只將閒散傲寒松


步屧渾忘遠春晴眺更賒隨行諸弟子歷過幾人家綠映池邊柳紅開陌上花呼童低處折瓶插要長些


居然懶出戶乘興亦探春鳥語聞高樹垣頹見比鄰奔途塵逐客坐石野留人更覺韶華易百年老此身


東來西復去花氣暖如薰嫩草將支徑炊煙忽吐雲松間行暫歇岐處路還分漫得恣游戲歸吟興不群


好雨知時節古人語亦真農工思潤土天意喜和春菜圃花黃滿田疇麥綠勻斯倉吾願祝得共物華新


閒來野步興偏賒芒屩何辭踏草芽映浦白明沙上雁隔林紅見樹頭花千村含翠連山麓一徑穿雲到水涯最愛夕陽春樹裏數行煙柳亂啼鴉


多年杖笠滯秦山覓個知音豈等閑紙帳寒輕消客夢林花春褪點苔斑傾懷漫記三生石問法曾參一字關此日涇干欣有晤好將幽句寄人間


春城花柳滿池陽正喜鶯遷此日長澤潤河山均化雨轅攀父老誦甘棠廉貞獨尚四知畏清白惟懷兩字香笑我林泉忘世相也隨人送祝金湯


大展摩霄翼長鳴近夕曛希聲乖世聽忽訝異時聞遼海非無柱緱山尚有雲相過支遁室似共念離群


一片春疇托意深香廚未肯飽叢林葉將饑色僧同瘦花肖東籬菊可欽堆錦漸盈村落翫遠香時引蝶蜂尋明年好種祗園內不用檀那布地金


隔葉嚶嚶鳥見招聆音能不憶同條輩中道義情緣曠格外風流本色饒愧我匡徒呈拙態輸君懷寶尚高標想當飲犢溪流上還避許由挂樹瓢


僧正名官盛世圖好將律行整頹蕪果師翊魏前賢例道碧匡秦後哲模部牒久頒承聖教銅章新佩自皇都綱維喜屬人天望衰弱門庭賴爾扶


浮圖卓出梵王宮永奠坤儀勢獨雄漢聳金缾涵海月空搖寶鐸振天風輪光直射千層影瑞氣平吞萬丈虹自是鍾靈文物異筆花璀璨五雲中


荒原一住幾經年藜藿何須愧飯錢道在乘時雖濟物自知無德且隨緣嶽連二華開天半關樹三秦匝地連最羨終南谿壑好綠蘿空掩白雲邊


爽氣清秋勝蟬聲處處幽嶽雲依嶂靜關樹帶河流喻物能非馬全生悟解牛方思同道侶迢遞欲南遊


閒步易為遠涼吹逐徑風野明秋水碧村燒晚霞紅晴樹寒煙外歸思旅客中白雲天際迥隱隱見飛鴻


秋階塵跡少古柏自陰森雨積苔還嫩庭閒葉落深風流來二妙欬唾重雙金清會頻難得含毫莫浪吟


終南佳氣鬱崔峨應是蘇門鍾渭河篇什從緣傳紫谷詞鋒想見老維摩習成懶性誰知傲可笑迂懷自亦呵方廣即今空四大何時借坐肯來麼


松門靜掩綠於苔忽報風流學士來促膝喜從今日論好懷都向此時開光分紫柏寒生翠座襲清香暖放梅茅舍欲留深共語原頭暮色苦相催


瑞雪初飄似落梅柴門日掩未常開乍煨芋火誰分去忽訝新詩客寄來蓮社應知花有種雲林不道徑無媒何時再詰唯心論待掃松陰坐綠苔


三冬寢疾法床空頗奈詩魔苦又攻說藥有方傳海上尋醫無跡隱壺中布衾怯冷常燒炕窗紙重糊只怕風不二文殊如借問毘耶當覓凈名翁


品字柴頭賸有椿坐聽哀雁叫滄江新抽草色將遮眼見長松枝欲覆幢紙上情疏詩思少鐺中茶熟倦魔降可憐太華峰頭月只照寒岩玉女窗


誰闢方隅地深藏別有天憑空開世界極頂小秦川洞鑿知何代神靈賽幾年沿村燈火近朝暮起炊煙


極目原何曠扶笻仄徑斜來尋真士蹟卻到野人家岸樹將抽葉林藤未有花岩深堪習隱複道不妨賒


陟彼層臺上靈襟爽自歌春回寒氣少塢向夕陽多菜甲撐黃土松棚放綠蘿岩龕逢野老相揖問如何


荒遊無勝侶春興獨懷濃人面迎風暖草芽出土鬆溪深雲自密徑僻雪還封見說孫思邈昔曾制毒龍


紅日睡方起軀多病乃遲但言來處遠不問去何之柳絮金千縷梨花玉一枝情悰相別久因爾足成詩


池柳垂金線花香襲客衣屐埋交步草水繞釣魚磯晚灶炊煙起山童牧笛歸陰沉天欲雨遙望野雲飛


地僻幽偏勝山林景不如雨苔生石面砌草覆庭除巢燕梁多語飛花瓣落書好將明祖意猶勝賦閑居


偶來陌上看梨花素艷遙芬映日斜曲巷駐笻逢客騎圍墻吠犬過人家香林快爾塵都淨雪色超然興頗賒欲覓主人相借問廣寒擬載綠雲車


茸茸草色綠含煙一望平蕪氣肅然柳未脫綿由月閏花將結實褪枝鮮田間宿霧開還合野外遊絲斷復聯閉戶只將支遁筆逍遙漫賦卻忘年


青苔厚積滿庭除世事無干孰問諸雨後看花紅意密春前種樹綠陰疏吟懷近日歸詩社衰病長年臥草廬遇憶風流劉太史燃藜正校古人書


萬綠叢中玉一枝芬芳禪室最相宜根培淨土香偏勝色盡囂塵品更奇閬苑瓊妃冰作骨藐姑仙子雪為肌從他凡卉爭春麗豈傚穠華學抹脂


一碗寒燈對也堪窗間共坐夜深談蓬門長掩因多病世路無親得放憨鵔羽文華悲楚鳳蛛絲織巧愧吳蠶相看唯有中天月炯炯孤光照嶺南


獻策歸來重葆光杏林寄跡樂耕桑花間蒔藥壺天曉松下彈棋歲月長黃鵠畫成還酒債蹇驢騎出負詩囊不須避世稱仙隱自是岐黃妙有方


抱拙幽林學鳥棲綠陰長覆勝山溪枝間挂錫妨花密戶外觀泉礙竹低苔石坐來衣染翠野雲行去屐粘泥何時得共陶元亮一笑溪前破俗迷


退院歸來自在翁芒鞋竹杖任西東人間歲月誰知促物外乾坤世豈同續燄有燈傳祖印解嘲無說聽時攻此生已了塵緣幻何必將心再蘊空


只將魂夢繞千峰縹渺煙霞隔幾重尺素久沉關雁哀情空憶鼎湖龍長途落日迷寒霧短策疏林起暮鐘見說白雲人偶至出門先候道傍松


金城歸去日秋意正紛紛葉落飛秦樹風高度隴雲幾行沙磧雁由是雪山文德化歸鄉土他時語欲聞


草色蒼茫白露秋高原晚望意悠悠山銜落日餘殘照水繞洿涇抱濁流撫景常懷風水憾感時每逐塞鴻愁長天不遣浮雲盡空使幽思在隴頭


剃頭已見二毛新泡燄年光近五旬鼠囓枯藤悲落日蛇攻敝篋苦羸身息機鷗鳥能忘我傲骨風塵肯揖人閉戶嗒焉唯隱几林花開遍滿園春


蠅書試字日消長久雨經旬懶下堂梁上續燈挑佛火墻頭積蘚到僧房菊零露蕊枝還白秋老霜林葉盡黃天外一行鴻雁叫砧聲處處送斜陽


一逕逶迤入聖泉森森古柏翠含煙參詢客到飛空錫入社人聽刻漏蓮菊意凌霜秋未老葦根零露雁猶眠已知靈嶼棲真地法雨何時潤八埏


巍峨寶塔插雲層薄暮憑陵共一登滿院鈴聲風說法一灣秋水月傳燈庭碑漫讀窮先哲講席新開究上乘夢感當年曾有瑞蓮華此日又能升


好風時送野花香夏日晴和覺晝長一枕南窗鼾蝶夢從他塵世利名忙


落庭空翠映窗紗繞樹輕煙夕照斜梵火依微前代寺唯餘席地種桑麻


卜得幽居萬慮消今朝那復管明朝薔薇一任香風散睡起窗紅日影高


阪下牛羊臥綠莎人家住在半山阿春來只隔桃花水不辨仙源是甚麼


松浮日影上茅階殿角支風立古臺倚杖拈題詩未就紅生碧岫片霞來


居常自笑百無能粥飯長行一個僧深愧出家承祖印思量何法上傳燈


安居隨分度年華戲看兒童塔聚沙過眼浮雲且莫論夜來風掃石床花


無媒徑路蘚痕斑終日柴門不要關遠近村煙橫白鳥高低雲木露青山


赤日行天火燄生聲聲布穀隔林鳴時開松戶臨溪水添得虛窗一片明


滿林花片滿窗風檢點詩囊字字空階下夜來雲共臥想渠畏熱到墻東


竹戶藏陰愜素心昨宵風雨到雲林庭花落盡無人掃看鳥銜飛過別岑


飯後經行一碗茶消閒誰個似山家籬恨種得青青菜架上紅開匾荳花


葵榴噴火映窗紅楊柳拖煙弄晚風最是夏初真好景天教著我畫圖中


息陰庭樹鳥競飛山舍寥寥隱翠微偶到柴門聞犬吠夕陽影裏一僧歸


雨後虛堂枕簞涼半生消受一繩床竹風香過茶初熟有客敲門到上方


戶外青山翠欲流禪房花木最深幽墻杏熟香堪摘每日來禽啄樹頭


長夏山翁事若何清泉白石掩松蘿幽居自喜逢迎少漫煮清茶遣睡魔


霞披高樹幾人家青菜園中瓠子花屋後千峰遮一水小橋遙傍竹門斜


悄然無事便身安古水陰森倚石壇何處飛來雙白鳥梳翎立在竹闌干


窗前雨打芭蕉葉案上風翻梵筴書古寺無人心自足不同潘岳賦閒居


拄杖生涯孰理論且從一夏住荒村林風淅淅天將雨收拾乾薪早閉門


荒徑不鋤任草萊看雲時復過山隈隔林好鳥頻相喚欲再聽聽又轉來


原上飛飛叫鵲鴿天涯兄弟杳鴻冥潼津不渡黃猿使華嶽三峰望裏青


殿閣風生午坐涼林花落盡草花香朱門有客誰同此只學吹簫引鳳凰


田間苜蓿長初肥采采盈筐志不違卻憶西山薇蕨士清風襲襲動人衣


無德如何話此宗閑來日撫石邊松藜羹香竄炊初熟童子鳴椎報午鐘


不從雲水習閒身戶外松風淨客塵夏至纔過初伏到南宗偏憶越鄉人


裁雲欲補舊袈裟客至蒿湯可當茶留得床前三尺地只栽黃獨不栽花


雨香庭際草青青蜂抱花鬚繞竹櫺壁上缽囊高挂久爐煙消盡一函經


雲影空浮蔭短墻荷花初放滿池香一身剩得閑如此只坐堆堆納晚涼


草色迎涼稱客居微風時動拂簷虛朝來野老頻相問墻下青青好放驢


長林豐草喜吾儕土井泉深水最佳丘壑亦無登躡苦一年穿得一雙鞋


猧兒長吠暮雲奔日落荒原早閉門半壁光搖鄰含影幾家燈火照黃昏


自愛野雲懶性多放身白石枕煙蘿長林天外奇峰立吐出芙蓉接渭河


丹崖翠壑碧層層六月深松澗有冰見說其中多虎豹好山入望是嘗登


斁椽喜著白雲坳蓬戶隨僧月下敲不作南華齊物論心閑無住念全消


晚窗紅燒樹頭霞雨過污池亂沸蛙撞破乾坤無垢老心燈續燄到儒家


花徑尋詩兩乍晴鞋跟拖潤足還輕小橋停步看流水樹老無枝鳥不驚


飛花亂點襲衣香石竇風來清晝涼剩得一壺冬雪水砂鍋煨盡竹枝長


林聲咽咽亂鳴蜩七尺烏藤閣寂寥古廟登登閒社鼓牟尼常事莫香燒


小圃新開蔬不多蒿苣種得百餘窠磽田缺水遭天旱無奈其鄰又乞何


林風颯颯響疏桐佛火琉瑙夜照紅何處鐘聲來遠寺簾鉤新月上遙空


石壓筍箯斜迸竹松纏薜荔倒垂藤林間好景知多少更有何人共懶能


霽迥長空眺眼賒高原一望興無涯牧童指點平蕪外雲裏崔嵬是太華


為憶雲林舊識稀乘涼山翠欲沾衣不知近日重巖下更有何人掩竹扉


古柏森森半插天濃陰借得一枝眼粘衣汗濕身如洗水觀初成不用泉


夏至繁陰草木蒼竹風吹過煮茶香好山多在雲邊看滿目晴嵐帶夕陽


奇峰盛夏火雲升花鳥不來詩也興竹樹深深藏古寺茶煙淡淡瀉高藤


鵓鳩啼處綠叢叢矮屋人家蓋短松籬落競飛黃菜蝶門連草徑任雲封


平蕪一望野煙收疊疊青山逐水流不是消閒真個懶聽鶯還到小橋頭


未得居山卻勝山蘿門掩綠鎮長關橫塘白鷺孤煙外飛去飛來任往還


夢想何曾到此中重來摩頂問靈松閉門習我煨鐺法下種尊他钁地宗


煙薰細柳千枝醉雨灑平田萬頃浮一事不干塵俗累消閒得老僧不


日滿山煙淡若描閑庭寂寂掩蓬蒿窗前得句題蕉葉樹下圖涼解布袍


楖栗經旬不到門蝸文鳥篆滿階痕柘榴樹老枯將死猶有殘枝帶子存


林花落盡草萋萋霪雨新晴曳杖藜偶啟棘籬門外去鶯聲啼在柳塘西


草木心知不是山住來能不放身閒寥寥獨許誰親近花鳥時為扣竹關


嗒焉隱几日頹然萬事從他不問緣看合兩苔生緣地迸開雲霧出青天


遣情無過是空門隨分生涯莫要論三尺茅蓬閒日月一堆土灶樂乾坤


白雲依樹作鄰家繞砌黃開野菜花土炕不燒容我懶無求須達布金沙


總是莊周夢裏身五陵豪貴已成塵門前柳色年年綠不見當時舊主人


倚杖風前口自歌茅菴住在白雲阿南窗嘯傲忘炎暑鎮日禽聲護綠蘿


兩歇長林去市遙曉風吹綠碎芭蕉飛來翠色常侵戶漲去溪流欲斷橋


流雲冉冉繫遊絲風靜林間月到遲蓬戶不關人意懶只聽高樹囀黃鸝


望入繁華路孰分嗥嗥吠犬遠相聞不知麥笛歸何處十里村煙一塢雲


積塵滿案垂絲竟日無言兀坐時雲到窗前插淡影樹從煙裏出高枝


鶴翅橫空意欲從如何裁柏不栽松夜來夢入終南去隱隱濤聲在萬峰


不買青山費草鞋也無人世強安排白雲占斷誰收拾狼藉山門任爾埋


夏木沉陰綠半酣曉風滴露葉猶函絺衣未著香回禮對瓶花佛一龕


歲月催人老去何閒吟不厭癖為魔胡僧漫說離文字面壁巖前鳥跡多


新住多勞後蒿廬葺未休皆因培祖道豈是趁時流榻冷風盈室窗虛雪滿頭從來家活計不用世人愁


荒草猶填逕蓬門今始開人從方外住客自道中來霜氣森寒柏庭香襲老梅寺前相話久明月照蒼苔


城遺漢蹟上朝暾廢院新居席未溫野曠霜嶙眠白雁連客騎到青門瑤篇慰籍情多感玉屑清霏道獨存從此莫嫌荒徑遠常教屐齒苔痕


獅絃響震白天都要使遺音遍四隅久向薊群空馬故來秦塞蕩妖狐關河露冷哀鴻疾華嶽峰高皓月孤異日宸衷還舜老看將白棒整頹蕪


欽承帝命出皇都楖栗橫肩只自扶妙喜冠巾曾說法憨山執戟壯雄圖天涯莫謂無知己海內何常有丈夫冀爾他時弘祖道銀章金冊舊規模


浮圖高插古城隈寂寂空庭盡草萊破堵不完真子院荒雲猶護譯經臺風回梵韻鈴聲出影落丘墟月色來滿目荒涼千古思靈光肯照不然灰


雪霽望晴暉旭日在高樹游子望白雲思親髮垂素寒空旅雁飛關河凍行路天涯送爾歸故鄉空有慕


汝水分攜後星霜四載過萍蹤唯我輩錦製屬檀那佛已千家頌民傳五褲歌琴餘庭草靜擬在碧山阿


杖笠西秦客鬢蒼每瞻北斗憶平陽當年飽德從鳳穴今日鳴琴自單堂跡阻關河秋雁迥神交寒蝶夢魂涼華峰東去頻回首雲樹蒼茫望裏長


行遊西極訪靈蹤石磴攀雲上幾重渭水澄波明素練南山蒼翠插芙蓉煙消鶴近真人氅洞口虯盤大士松登眺竟忘歸日暮隔林蕭寺已鳴鐘


龍飛鳳去幾遷更千古猶傳帝子城蛇劍若知槐夢散露盤不向羽仙擎風凄渭水寒濤壯日映驪山晚照明莫就繁華思往事離離禾添總關情


未央臺殿久堙荒一度來登易感傷禁苑拓耕都畝畝宮花不發已村莊雲迎仙仗聯朝牧寺近鐘聲送夕陽唯有終南山色在嶙峋依舊鬱蒼蒼


鐘聲敲罷夜將闌圍坐爐邊話歲殘荏苒年華今夕盡蹉跎人世幾時寬瑩光喜結燈光蕊暖氣忻回布衲寒更憶江南春色早梅花先得嶺頭看


把茅蓋頂古今然荒院時居且順緣奈有山形杖子在只看庭柏雪柯妍桃符又見迎新歲竹爆俄聞送舊年自是山家無所事莊生已賦馬蹄篇


闃寂心常定幽宜小坐嘉門關深院草蛛胸落藤花問法身為座敲詩雪煮茶向來賓主句可得會些些


塔勢凌雲上巍然接彼蒼昔年弘法地今日集賢堂樹傍橋陰合柏傳兔影涼鐘聲林外落清韻滿山岡


橋頭聞說聚神仙仙去橋空不記年緱氏吹笙無馭鶴山陰修禊有名賢花光紅映沿溪水柳色青迷兩岸煙為憶瑤臺池上客曾來參叩祖師禪


春盡閑門半綠苔桃花未放杏花開翩翩紫燕何曾到向暖遊日日來


柴門常獨掩苔色一何新既愧栽蓮主敢邀觀國賓胸中無一字名誤落三秦幸有瑤華贈光分少室春


怖鴿飛空響高車到偉人風含松韻古屐破石苔新垂釣非辭漢尋源不問秦臨軒留藻句座榻喜生春


瑤草琪花白露汀萬山深處有茅亭不知那個消清暑滿耳松濤竟日聽


出隊未歸笻來尋澗上翁遙看蒼野外多在白雲中一樹啼鳩綠孤花映日紅求安豈無計屢空許誰同


鶤絃白雪幾曾聞花曙蓬門偶到君藜榻坐穿東河客林巒移愧北山文風迴葉響疑蕉雨屐破臺荒見蘚紋談柄不辭麈尾倦錦囊佳製喜平分


天潢多載汎慈航曳杖西來闢大荒梅杏熟時春正晚葵榴開遍夏初長三川風月供吟嘯八水波濤湧繡腸更有終南山色翠千秋摩漢鬱蒼蒼


畢原坡下古招提覺路金繩望不迷細柳營邊風颯颯杜郵亭畔草萋萋壁間有詠空文藻林下何人合杖藜明日東歸驢背上不堪回首暮雲低


路斷橋仍接雲深徑卻迷花光墻外發鳥語樹頭啼鄰叟種禾黍頭陀采藿藜雨中成少憩塵世正多泥


金剎浮光逼紫霄長廊石記自隋朝經翻貝葉諸天曉山接終南萬里遙丈室聯燈輝祖域空林地迥絕塵囂攄懷未獲驚人句柏起風聲響泬漻


欲將煩暑問山椒避跡何如念自消瓠落無容悲短智扶桑遠蔭憶長條過溪漫擬圖三笑挂樹猶驚去一瓢伏鼠繫駒調應否那堪岑寂厭塵囂


近日幽棲處庭除草盡荒石顛如米芾灶煆似嵇康聽烏還依樹看花自遶廊投閑吾計拙無復問行藏


朝暮簷陰合琅玕野居韻餘風定後影散月來初製笠裁新籜行箯憶舊廬但將君子操時讀古人書


秀水蒼然帶郭陰隋家宮闕已叢林人傳塔縫開還合鐘說神移古至今花雨尚薰參法座煙雲猶護定禪心數莖白髮悲遲暮蘚剔庭碑續斷吟


聞道當年玉輦過恩沾雨露此遍多門題感業顏猶在樹老無枝話不磨宮闕已非唐土地庭碑仍記漢山河填然鐘鼓諸天集尚擬綸音駐薜蘿


拄杖窮幽勝迢遙入翠岑松杉臺殿古院落草萊深禮塔瞻龍象翻經憶寶林短笻歸日暮緩步亦行吟


平疇一望盡嘉禾曲曲江流濬若沱千頃綠雲生曉浪幾行白露踏秋波流觴已杳非唐世返日何能憶魯戈時有滇南之叛獨羨商山高臥客蕭然長詠採芝歌


大樹垂清世祗園蔭獨親畏寒風避鳥愛暖日依人調變思金鼐折衝靖海塵灞橋寧惜別此去畫麒麟


石安原下涇水渾石安原上雨翻盆莫問五陵豪貴客野雲荒草扣誰門


雲霽春光媚行行近渭流沙崩新柳岸雁集古城丘坐石苔生翠牽衣草未柔短笻歸落日逸興滿滄洲


日夕尋精舍黃昏路覺迷小橋垂柳合叢竹壓墻低榻照禪燈炯函封梵筴齊入門賓主句相見手先攜


舊第傳聞目未經辟疆春暖日開扃賦歸彭澤通三徑花種沉香少一亭曲懢風生雲冉冉滿園葵秀露零零杖藜幸赴三生約夢蝶蘧然莫問醒


仗擁諸天集寶臺爐煙裊裊玉函開三千響震獅音吼萬德名稱象步回聽法老龍行雨至銜花靈鳥自空來民生喜沐同仁化常奉金莖露一杯


繡嶺花飛異往常華清猶自說蓮湯可憐一脈溫泉水長為人間洗結腸


唐帝行宮已不常殿門空鎖浴蘭湯煙光眺盡心如醉不待梁頭解鹿腸


怪物深潛若有常毒涎吐出沸如湯如何不比甘泉水賦盡詞人錦繡腸


客裏難為別天涯共此情燕京歸去好海會望來成相對秋蟬發無妨夜月明此時當憶念吳越令當行


春山一帶嶂煙迷春樹嚶嚶有鳥啼為覓世緣來塞北得參祖印復江西逢人語話音雖異去路風霜客共棲萬里家山歸到日門前春色柳條齊


偶步普明寺槐陰夾徑分竹桃垂曉露樓閣鎖晴雲詞客多留詠頭陀不論文晨昏鐘磬發渺渺下方聞


抱拙年來只放憨終期餐素每懷慚人從蓮社成新約房偃松枝憶舊參萬里關河傳雁字十年烽火隔蘿龕鮦陽幸有知音在法護於今仰斗南


渭水相從近十年感君深意豈徒然宗壇更冀千秋盛化日常期萬古懸蟾戲林光開塔影空澄嶽色釀秋煙此倩交老難為別魚素還應到汝川


秋空雲淨畫圖開遠近山川入望來繡渚蓼花紅映水危峰杉檜翠成堆離情莫禁今時別古道難忘此日培更憶金湯餘力在西風杖笠首頻回


事逼身來不自由長安雖好豈能留光揚祖域君須山塔守師龕我更遊汝海平翻千尺浪渭津坐斷百川流塤箎合奏天然別一調風前兩處酬


抱拙窮廬念久灰何緣光射覆盆來霽澄夙霧千山靜日照殘雲萬里開苾草光生輝寶地心華筆吐燦靈臺投機愧我非黃檗契悟先知裴相才


迢遞關門萬里遙俄承君命遠相招雲林誼切今非有覺地鍾情古獨超靖節芳規誠尚在端明勝躅未全消芒鞋冀待登龍日法護還瞻德澤饒

