嘉興大藏經（新文豐版）數位版, No. B457 白雲象林本真禪師語錄


衲僧正法眼精明見識自能深徹省紹繼宗風永遠揚貴乎勇猛提綱領


吾兄去住那伽室獨踞峰頭眼界高山月明時窺舞鳳碧潭深處釣金鰲


為謁同條興轉奢飄然一笠過煙霞相逢漫問年來事話到忘機日又斜


坐久忽聞知己到橫披破衲一身輕地爐煨個銕鐺子熟煮清泉話舊情


片片殘紅點綠苔閒攜藜杖漫徘徊知音杳隔千峰外三載曾無一信來


全彰覿體絕遮欄機用迥離佛祖臼無倚無依得自由堪能接續吾宗後


洞徹無生不二旨遭吾痛棒幾翻身異時若欲伸冤屈當向人前舉似人


拂拂春風楊柳生孤帆為送吾兄行浙江江上東山月一片清光兩地明


須向分中明下落莫從節外更生枝威音前事如能委夫子依然是仲尼


撫民衛國羨中良大丈夫兒當傑烈凜凜雄風貫斗牛嘉聲千古振江浙


從來這片閒田地疆界分明自坦然須得知音點首者方能把出利人天


天光水色映篷窗千里歸心風一江吳越佳山觀未盡歡歌先唱故鄉腔


收綸罷釣別江灘直上雲山重著竿驚落碧崖千丈月點開霄漢萬星寒


瓢囊挂壁已年多名利安能奈我何只有四山雲現彩飛來飛去遶藤蘿


居山道者放癡憨瓢笠高懸絕萬緣衲被蒙頭深睡穩任從紅日麗中天


生平不會之乎者好醜不分一味打斷送衲僧窮命根惡聲流布普天下


昔年親近幾月至今懷恨未忘不將杯水獻供唯燒一爐柏香熏教這老漢無吐氣處何故免致後代受餘殃


恭惟本師和尚示現虛空之相住世四十九年道風愈布愈遠利生五坐道場法語難比難量心印傳來猶現存行藏端的全無狀本真到此伎思窮只爇瓣香作供養非惟圖報德酬恩且要定衲子標榜遂作禮


睡虎機能越眾倫藏牙斂爪絕紛紜雖然隱跡居嵒壑萬古雄風振海門


嚴持戒律若冰霜法化弘揚遍大唐不肖逆兒施九禮清風匝地透身涼

