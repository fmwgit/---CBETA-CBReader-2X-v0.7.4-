嘉興大藏經（新文豐版）數位版, No. B188 入就瑞白禪師語錄

入就瑞白禪師語錄卷之十二終


興哉拽杖行，信步入荒草，問取採樵人，咸云此路好。


白雲縹緲處，獨立兩山間，分付登臨者，藤蘿信手攀。


懸崖多嶮峻，磊落路難行，步出稜層外，坦然一掌平。


雲外孤峰立，群巒足下蹲，卓然無與並，唯此獨為尊。


踏破蒼苔徑，徐徐下古丘，紅霞穿石屋，疑是化天樓。


纔聞梅塢徑，倏爾口流涎，會得其中趣，何須更問禪？


林中無異木，純是旃檀遶，一宿此林中，時聞香風好。


聖德乾坤並，仁風日月齊，功圓歸正寢，殘蛻留會稽。


採樵人已去，曲徑水長流。拂拂仙風起，飄飄轉畫舟。


紅日落山堤，遊人問故棲，牧童遙指處，轉過石橋西。


循溪直下五雲峰，絕頂蒼蒼霄漢中，綠水青山環滿目，何須更羨梵王宮。


憶音當年美道風，法音雷吼振花宮。寧期聖跡成荒阜，秪見山頭樹樹松。


鐵壁花開三月春，桃紅柳綠亂鶯鳴。峰巒兢秀常盈目，莫不皆承化母恩。


茅舍寒嚴因雪凍，雲廚供缺為糧虛，山僧盡日無他計，笑飲清泉樂自殊。


嵯峨鐵壁錦屏風，展在天池峻莫窮。人鳥不來消息斷，個中誰許話禪工？


軟似綿團硬似鐵，任從禪者來咬捏，閒餘散步下天池，嘯傲清風與明月。


自適常居鐵壁巖，腳蹤曾不到人間，有時洞裏朝陽坐，惹得天花雨滿山。


自搆茅菴萬仞峰，四時煙霧門封，有時寒結稍頭露，疑是瓊花長谷中。


榮辱無干意自如，瓢囊高掛隱山墟，終朝獨適非為寂，喜有閒雲伴我居。


青石塢中青石主，常將薄粥為賓煮，滿盤托出任時餐，滋味須知無幾許。


山居多野趣，松竹鎖雲霞，谷鳥時頻唱，令人興轉賒。徑幽人跡少，竹密鳥聲多，縱目傳心旨，何須問達磨？華堂塵事冗，茅舍道心寬，體掛金魚客，寧如破衲安？皖山峰頂別諸方，青石塢中意氣長，散步林間觀日駛，跏趺石上笑雲忙。清泉沸澗涼堪浴，爽氣臨人興愈彰。野鳥山花頻適趣，不論榮貴幾存亡。


藏滿龍宮不較多，一微塵內盡包羅，任從黑白惟心現，識與不識總非他。


四緣開合亡生滅，礙與無礙不是塵，但得異同心念息，芬芳紅葉滿乾坤。


萬象能言非有意，虛空作語絕知音，偷心喪盡真機顯，塵剎無勞耳去聞。


五月端陽節屆時，艾符覿面不須知，凱風颺颺榴花舞，滿目清光更是誰？


滿目清光更是誰？畫龍爭鬥舞靈知。清波蕩漾全神力，纔涉思惟即有為。


汝既活埋我亦埋，白雲流水兩悠哉，蒼苔明月無窮意，一任四方八面來。


奇偉靈苗出世才，冰肌玉骨豈能栽？春花秋月難堪並，萬古馨香絕去來。


豁開心地龍華現，萬象全彰阿逸多。縱使當陽親薦得，依然眼底又蹉跎。


春花豔豔體全彰，冠月披雲鎮八荒，祗為世間人慕切，渾忘兜率坐來長。


發脈須彌起弁峰，飛騰形勢若遊龍，層層鱗甲松粧就，慈氏宮藏眉睫中。


卓然崒嵂聳菰蘆，紫霧紅霞覆體如，卻笑普賢牽不去，老僧常在背跏趺。


巖似金毛踞弁坵，未伸牙爪絕狐遊，口從天地同開起，吼到而今聲未休。


竭羅腹內已多年，何故遺來弁嶽前？晝夜清流無間斷，驪龍永劫尚盤旋。


古澗清流入帝基，粼粼花石綴新枝，喜如畫意將歸院，宋子看時亦謂奇。


甘泉常噴碧雲開，玉色澄明何處來？想是華林園內老，為憐枯竭潤山隈。


玲瓏一竅半巔中，卻是摩醯一目同。流注甘泉滋化物，免教青翠絕蔥洪。


草色蕭蕭日已秋，那堪霜髮又臨頭，道心固異塵心切，祖語還將世語酬。惟使缽盂兩度濕，渾忘冠蓋滿門留，龜毛拂示那伽定，億劫參差霎爾瘳。


人人心地有花開，何必從他羨寶臺。當下諸塵渾不染，光明卓爾透天台。


迢迢千里到松門，石壁藤蘿古道存。流水滿溪含寶月，憑欄高看野狐猻。


石梁億劫一朝僧，豈料而今已共陵？脫盡繁華塵世夢，杖頭高剔佛前燈。


問我西來何所酬？落花片片水同流。忘機獨坐千峰外，誰識獅兒聚窟洲？


天台高臥白雲，多那識全身入薜蘿，坐斷煙霞心夢寂，故人未到柰如何？


巉巖絕壁漫追攀，洞口胡麻儘可餐，聊寄清香君自識，無絃曲調要親彈。


當日龍華已撇開，謾勞三請上師臺，苕溪山色常談此，何必重還接眾台。


本無壁落亦無門，覿面堂堂何念存？報與知音祈遠士，從來不重弄猢猻。


放卻龍鍾一老僧，何須翰墨苦相陵？窮巖喜自逃真趣，日落黃昏剔祖燈。


護法之情莫可酬，權為瓚老隱山流，懸崖永絕聖凡路，颯颯清風播九洲。


愚頑寡學一婆多，收捲絲綸，入薜蘿，已獲金鱗歸去也。從今不必問如何。


勝景雖殊我不攀，常煨紫芋供朝餐，草龕獨坐亡生佛，那管瑤琴彈不彈？


為因古剎到天台，恰值東君伴我來，號令未曾傳信息，山城幾處盡花開。杖頭煦日誰堪並？缽底清風任往回。一段玄情惟自適，從教頑石點蒼苔。


卓爾沖霄漢，幽微雲霧關，松風常不昧，清韻落人間。


當空懸寶印，玉石點蒼苔，宇宙增光彩，宗風覿面來。


三塔標原跡，於中舍利藏，生機時復感，觸處悉成光。


乾坤開一竅，清水四時流，紅日爭奇媚，香風遍界周。


昔年懷此勝，今日始親來，劉阮仙何在？胡麻跡未灰。曉花迎日媚，野鳥帶雲回。徑轉情猶適，仰觀石上苔。


信步尋芳徑，逍遙翠藹中，慈雲蔭古寺，法幟顯雙松。水活龍堪隱，山高禪亦豐。鐘聲敲月落，紅日又昇東。


峭壁聞清響，天關對白雲，松風無限趣，誰識個中親？


雨花飛瑞色，雙澗吼清波，仙灶陳真跡，頻觀總不訛。


尋芳興未竭，拽杖喜風涼，捫壁登玄路，攀蘿上普光。山高僧臘長，樹老道風香，相見如相識，清談意更長。


扶笻陟險過峰前，香柏烹茶問妙玄。明月一輪東嶺上，談禪不用老僧宣。


勞公跋涉到崆山，一路風霜聞也寒，水湧船頭銀砌岸，瓊刀刺足甚為難。


忙把枯柴信手燒，通身和煖路非遙，薑湯到口寒衷解，暫且安單竹箬寮。


海內尋師爾一人，三千里外涉煙塵，和風乍起忙歸去，寄朵梅花報早春。


他方即與此方通，僧俗元同祖道風，若遇知音頻舉似，而今不必說空空。


迥絕諸塵出上方，從今不話祖師堂。玄途鳥道俱無影，生佛之緣兩并忘。


龍華不比古雲門，雲門住處未親承，龍華命帖昭星月，毋得推辭往別行。


勞病多年萃草叢，秪緣退養寓崆峒。休心禪觀諸緣寂，息影雲霞萬壑空。有賴大檀興保社，還從蠰佉振玄風。君今若問回桑梓，日到西峰又轉東。


勞君攜杖過茅菴，峻嶺藤蘿儘可攀，鳥道玄途休住足，翻身直過上頭關。


飢餐渴飲總休功，終日清閒翠竹中，無事藤床心亦寂，那知身在梵王宮？


今年今夜盡今時，種火圍爐半榻棲，一覺鼾呼清夢斷，烏輪依舊轉東籬。


地一聲吼，沙界悉皆聞，催去三冬冷，驚回大地春。


為懷緣行篤，寧怯渡江濱，冒雪衝寒去，銀舟破浪行。


昔日趙州曾指示，今朝池畔又重拈，禪人於此能親薦，不負高標覿面傳。


缽頭摩現寶池中，如月如輪顯妙躬，泥底根潛絲密運，水浮香霧氣明通。因心即與果心合，素質何堪眾質同？體色幽微渾不染，從教八面有薰風。


稜稜層層，無物可及，擢破乾坤，卓然獨立。信手拈來，非鎗非戟。用去體遍十方，收來纖塵皆息。警惺大地昏迷，撥出長天杲日。提起魔軍膽喪，放下佛祖莫測。擊碎威音髑髏，穿過衲僧巴鼻。有問如何若何，驀頭便與三十。


全體一片白雲，通身一具金骨。一個鼻孔遼天，半輪明月往復，展開遍滿大千，收來在吾掌握。拈起當處清涼，放下紅塵即沒。搖蕩乾坤兮清風颯颯，舒卷寰中兮元無背觸。


人號飛來兮出自何方？充塞寰中兮其體恒常。突兀嵯峨兮威雄無比，磊落昂藏兮氣宇難量。一片陰雲兮形藏不見，清明皎潔兮覿露堂堂。萬山分派兮此是其源，寒暑相遷兮渠自不傷。形影孤高兮萬方瞻仰，聲名遍布兮千古流芳。


塢口一橫橋，橋下一潭水，潭水清如鏡，炤徹法源底，兩岸竹松佳。一天星月美，形形不相知。影影含潭裏，風動水生紋。風息紋無起，聽其清濁流。濕性無彼此，道人心亦然。秪在於動止，動止兩相遺，若水而已矣。


不假良工手，全無刀斧痕。天然奇特性，峰頂伴閒雲。


本自無根蒂，何有聖凡名？坐斷千山色，堂堂獨露形。拈起天花落，發揚大地春。若問其中旨，天心掛桂輪。


冽冽寒威遍界周，六花飄蕩滿空浮，乾坤今日一時老，處處青山盡白頭。


蓋覆乾坤全在我，囊藏異色豈繇他？殷勤報與諸禪者，切記休云六月花。


一色充然滿，純真絕點埃，大功無隱晦，覿面為君開。


倏爾形充霄漢中，渾然一色意何窮？離婁望去明非極，罔象行來路正通。上下參差難辨的，東西起止那分容？密移一步虛空外，倒跨飛龍絕妙功。


輕飛妖嫋通身白，萬象森羅秪一色，大地嵯峨藏醜拙，無差別。瓊樓玉殿咸歡悅，五湖四海冰花結。六合彌漫雲陣冽，枯木寒巖樵者絕。威逼逼銀花，滿目誰人識？


自慶僧緣多劫就，親承佛法離塵垢，單傳直指吾今透，無綰手趺，坐蒲團，忘白晝。慈悲愍念將生捄，曠劫深因弘願厚，堅鎧精軍長夜驟，雄紏紏，魔王逃竄無門路。


秋月明難比道人心，月明不炤覆盆下道，心能鑑於古今秋，風清難比道人身，風清猶落千林葉，道身不染世間塵。


臘梅花傲盡，冰霜苦玉骨。展開人已知，清香放出風。堪鼓報春回，特向窗前吐。


窗前竹寒，苦倍精神，雪到枝頭，堅節操風。來林榦長威獰虛，心腹不改四時青。


嶺頭松挺，立沖霄漢，煙雨滋培氣色鮮。雲霞馥郁，清光煥峭，巍巍風月恒相伴。


為尋山水過虔西，頂笠腰包上貢溪，一到崆峒諸相淨，渾然忘卻往來機。


誅蓁展土結茆房，為遯浮名隱上方。一片閒心無個事，枯枝高枕笑雲忙。


闢艸峰頭豎棟梁，十方同集喜營糧，諸天也解生恭敬，故有奇花雨滿堂。


草龕不比朱門屋，蒲榻過於七寶床，高枕無虞塵自淨，白雲終日意便長。


逃禪息影虔南地，不奈音書甚苦催。辭別崆峒他處去，層巒疊嶂又深栖。


當陽獨立絕商量，不墮群峰出上方。極目欣然無別示，南山鳳勢在空翔。


古稱獅子巷，覿面少人知。踞地神威露，何須嶺外馳？


龍從一滴變，再滴鼓風濤。活潑誰能測？終歸為海潮。


南山已峻極，眾獸未能栖，何用撩天鼻，來呈向上機？


殺盡偷心者，光生在放生，臨機垂一語，不昧自分明。


魚嶼一念遊，能周萬古秋，固然空寂寂，到此識蹤繇。


覿面呈佳瑞，應機解放光，天生香馥郁，妙德個中彰。


世尊方托出，讚歎美空生，自昔降龍後，黃梅傳到今。


澗曲似盤龍，何人識此宗？真機全體露，勿可復矇矓。


喜有香爐不計年，薰天薰地自周全，而今拋在南雲裏，說向時人不值錢。


一下梆聲滿塢聆，提持個裏甚分明，髑髏擊碎能知痛，始許諸人薦得親。


桃紅已褪芰荷新，梔子清香亦爽襟，滿眼韶光元不減，依然春色在乾坤。


一番雨過一番晴，花果鮮榮稼穡青，竹底風生涼拂拂，山家野老盡舒襟。


南雲山墺草生多，可趁蚊虫遣睡魔，況復痛錐親徹骨，癡人不省為癡何。


雙茶聳翠立庭前，占斷春光年復年，法說熾然誰個會，徒教終日鎖嵐煙。


一蒂雙花燦，明明兼帶齊，時人知妙用，不負露真機。

