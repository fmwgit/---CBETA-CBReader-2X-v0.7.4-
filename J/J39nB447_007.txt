嘉興大藏經（新文豐版）數位版, No. B447 東山梅溪度禪師語錄


策杖尋詩上翠微翠微花柳正芳菲誰知撞遇豪吟者只得吞聲飲氣歸


拈起缽羅第一枝人天百萬有誰知雖然迦葉破顏笑已是重栽眼上眉


千山雪解曙光通四海冰消春色濃夾岸桃開紅似火揚鞭處處醉東風


人天圍繞大雄才女子座前何怪哉盡謂白雲隨水去誰知明月逐峰來


徑曲林幽到者稀春深猶自掩柴扉忘言盡日焚香坐一任輕紅淡紫飛


薄批皓月細切清風一音大闡萬品廣弘前啟請兮那邊不許後啟請兮者畔不容天地一從盤古闢寒來暑往自相通


捫尋好景趁陽和嫩綠深紅莫觸他直到坦平芳草地滿傾茗碗任高歌


父子相攜雲外行翩翩野鴨過前村不期觸犯回天手扭著鼻頭心也疼


雄峰矗矗逼長天積翠磨雲勢自然雖則明明絕蓋覆仰彌高也鑽彌堅


雲在峰頭月在灣一般清味別人間釣磯一坐如山穩憑教狂瀾去復還


心迷經轉心悟轉經鶯啼似管水響如琴不涉眾緣兮一任松風落落不居陰界兮何妨山月沉沉自從坐斷兩關後犬吠驢鳴悉梵音


與人為事須終事度水穿雲信步去幽鳥一聲啼樹間落花如雨平鋪地


端然高踞法王臺龍象紛紛齊擁護一陣東風驀地來花香打落知何處


無端平地起波瀾大義將來換井田換到臨時換不去鋪籃亂扯草芊芊


度水穿雲奪信衣豈期庾嶺手難提愁腸一段無由釋幸有其人展大慈者邊踢倒兮毒藥轉為良藥那畔掀翻兮火池化作冰池不因踏斷青山也怎信黃梅壁上詩


箇裏真經不涉言其如天子逼弘宣自從尺下彰文彩玉軸琅函滿世間


半嶺松陰禪宇靜四簷花氣鳥聲閒甕風舜日憑歌頌那許紅塵到此閒


赤肉團中無位人雖然易見卻難規分明月在寒波裏撥破寒波月更深


茶既飲兮飯既餐破他家事太無端若還不去同床睡焉得知他被底穿


溪東牧去青青草牧向溪西草更青若使東西俱不犯往來何礙綠楊陰


昨夜雪封千嶺翠今朝霜打一庭花若謂昨非兮千差萬別如言今是兮萬別千差試看春風平地起枯林花放自橫斜


喚一聲兮應一聲聲聲不負老婆心若還不是子期輩料想無人識此音


堪羨雲門乾屎橛等閒觸著斷疑猜雖然氣息無些子五葉曇花盡點開


亡僧化去問何親火後莖茆句斬新無影林閒花吐色不萌枝上果垂春


偶將玄旨探原因壁上錢財用更親說到人情相與處從來宜假不宜真


金馬嘶時驚地動陣雲橫處起人愁長鎗短劍如活不見功勛定不休曹溪有兮明撾玉鼓西天無兮暗展機謀自從平定江山後海晏河清瑞九洲


吹毛舉起白如霜血濺梵天孰敢當縱使趙州能救得腥羶早已污雲堂


芥子孔中藏世界毫毛頭上現須彌雖然四面無遮障幾個男兒著眼窺


正令全提祖佛憂通身血染許誰酬是非只為多開口煩惱皆因強出頭


桃花三月吐蒼岑透快靈雲一片心更有尋芳拾翠客春光把斷許誰吟


不透未生幾許難白巖五載意悠然自慚一擊此君後黑霧依前捲碧天


翁翁年老卻風流衫子拈來答問頭寶月凌空吞萬象何山松竹不清幽


破沙盆答正法眼叢林笑倒老禪和雖然不值分文價搗蒜舂薑卻要他


木佛焚燒絕覆藏眉鬚墮落無遮障不因瑞雪點空中怎得梅花開隴上


祖意西來問趙州庭前蒼柏與麼酬曾聞是水皆東去未見人傳向北流


信手拈來用不窮逢人盡謂得天龍賺他童子一指失流落古今血跡紅


纔吟山寺北又賦竹林西學得驚人句憑教翻覆題


綠柳垂蹊徑紅桃映水濱雖然顏色異總是一般春


淑氣展雙眸乘時跨馬遊雙鵰一箭落何處不風流


家風迥別是禾山毒鼓輕撾非等閒聞者頓教身命喪那容擬議在其間擎杈兮猶涉計較舞劍兮尚歷辛艱何如到處鼕鼕嚮無影林中花破顏


花叢唱鷓鴣柳岸歌黃鳥但得詩中法拈來無不好


問者問山河答來仍是他憑將楔出楔用力不曾多


何事安中討不安長年思索太無端饒君七個蒲團破捲起簾來也一般


偶將佛法問來由大石頭兼小石頭住市惟言朝市好居山但說水山幽


剃除鬚髮著伽黎碧嶺清幽好寄棲明月為朋雲作伴一般孤嘯有誰知


大道罔知問趙州趙州指處有來由長途綠柳留鶯語雪笠雲瓢君自遊


生平秪愛學桓伊鐵笛無腔信口吹一曲山兮一曲水此音能有幾人知


超群之俊拔萃之英神機莫測玅用難論不損瓶兮雲飛天不動不壞鵝兮月穿水無痕誰知不費纖毫力喚出輕輕秪一聲咄


寬闊之言旨趣深驚天動地似雷霆雖然無舌人能說不是耳聾不解聽


一筆丹青習有年如何到此卻難傳曾聞是玉無瑕貴稍有微玼不值錢


無相道場擬欲攀路頭窮處進猶難不因牧笛吹雲破爭見團團月在巒


問到西來鼻祖意茶匙拈起露堂堂可憐不遇盧仝輩空使瓊甌泛雪香


爛冬瓜答如如佛石女聞之笑更便夾岸桃花紅似火一溪楊柳碧如煙


風鼓幽松聲落落雨敲翠竹韻沉沉須知是響皆傳妙何必從他聽古琴


吐玉英梅斜隴陌拖金弱柳拂江濱雖然到處皆春色只恐其人認不真


玉骨臞臞絕比偷巉巖幽谷許誰親從來不受陽和力一任橫斜自吐春


玉自石中出金從礦裏來分明燈是火何事涉疑猜擬成佛也未曾欠少喻刈稻也掃去安排憑灑落任徘徊李白原來是秀才


劫火焚時萬物焦十方國土不相饒但能穩坐清涼地何怕彌天烈焰高


青青翠竹真如面鬱鬱黃花般若心碑下石龜亦解語其如世上少知音


蕭蕭滕六逞精神古逕幽溪積幾層忽遇焚山三尺火頓教化作一團冰


香閨寸步不曾離賣弄風流也大奇春雨一簾過別院無邊花柳放新枝


不依本分費心情覆去翻來逞姓名縱使皮毛能變換依然眉在額頭橫


洞山拈出三斤麻丈六金軀不別些試聽子規聲切切年年三月叫桃花


綠柳紅桃滿四鄰其如覿面不知春當時若遇扳花手免使茅菴被火焚


舟行鶩驟雲破月晴當陽不薦向外經營是凡兮眉橫鼻直是聖兮鼻直眉橫禹王自闢江河後萬派流通徹底清


扇破還牛逼斷魂可憐侍者避無門莫云春去林園寂應識花殘香骨存


鼓寂鐘沉夜氣深無參尋處正參尋翻身不覺枕頭墮擊碎梅花月一林


誰識禪翁作用超布毛吹起走青霄不因漁父穿雲引怎見江頭白浪高


剪去情兮斷去思蘆花深處便拋兒此情一段無人識付與波心明月知


缽巖結集靈文後玉軸琅函大藏收更有一般收不得和風和雨塞閻浮


異般嚮喨徹層雲震動寒江與翠岑一自木人接拍後知音罕遇到而今


有池皆漾月無鳥不啼春更問西來意迢迢十萬程


問道深深不憚勞相酬殊勝致偏高滿盤托出伊蒲饌未審其人可解消


唇皮兩片原是禍門但能不語那討悶煩喫棒兮無辱招辱還拳兮有冤報冤自從惱亂叢林後污名代代累兒孫


竹自北墻栽筍從東社出長成玉一叢鸞鳳幾枝宿


古帆不挂問原因長耳咆哮說向君東寺鐘鳴西寺應南山雨起北山雲


祖意明明不我謾見時容易會時難巨靈掌跡華山露來往悠悠幾解看


策杖偕行暢野情東風拂拂鳥聲新峰前春色鋪如錦不會聯詩惱殺人


無端一足向僧垂烈焰爐中雪片飛坐久成勞能委悉寒巖枯木吐花肥


教乘祖意了無疑何必煩他鴨與雞綠水半灣明月照幽林一帶野猿啼


古寺幽深隱翠岑禪扉晝掩似無人不因鄉客傳家信爭識園林盡吐春


平地望坡坡接天深紅淺白畫難全雖然春色重重露忽在後兮瞻在前


不贈金帛豈折柳枝為人餞別豐儉隨宜下拜兮酒逢知己飲應喏兮詩向會人題盡情說破雲遊事此去前途無故知


琅函日日青山展玉軸時時綠水開未啟口時如會得何須白馬向東來


西來祖意問山翁點銕成金玅莫窮雲裏木人歌白雪巖前石虎笑春風


出海銀蟾似鏡明等閒何處不澄清溪山面目吾無隱切忌逢人問姓名


無縫寶塔勢巍然何必費他常住錢賺得羅山一臂力又添蓮放季冬天


一針針又一針針定要針他病淺深痛處一針肝膽見方知割股救人心


落落安眠古廟翩翩遊戲水濱不應世緣兮韜光晦跡不耕田地兮食蟹餐鱗相逢窄路難迴避腥氣依然吐向人


一層水盡一層山山水重重幾度攀不到山窮水盡處爭知月在水山間


持竿磯畔倚雲斜釣得金鱗豈類蝦得意歸來何所事焚香漫飲趙州茶


客到懶陪意更悠禪床高臥許誰酬庭前春色無人翫花自落兮水自流


胸中坦蕩蕩筆底興漫漫註一經而猶易轉三心以卒難參龍潭兮頑銕須經大冶吹紙燭兮驪珠秪在深淵焚疏鈔絕廉纖獨據孤峰拈白棒任教佛祖也眉攢


現成公案任拈提怪語奇言總不施問到親傳端的事答云我是謝家兒


搬拳弄掌費精神板齒生毛最有情散步無陰陽地上不萌枝上鳥聲聲


棋逢敵手琴遇知音野狐兒送者送八兩老禿奴酬者酬半斤蒼池邀月白翠竹引風清棲鳳皇也須梧桐樹貯獅乳也必琉璃瓶


粉蝶戲花穿徑岸黃鶯啼柳渡江濱家家有路通霄漢何必從他別問津


狂心焂爾歇來造大顛門纔問春秋數念珠信手呈扣玉齒兮無端漏逗責藜杖兮太煞分明聖人不降閻浮世爭見黃河徹底清


啼鶯落落鳴如管流水悠悠嚮似琴會得這般談說處不須向外問圓音


蒼蒼片石最靈然擊著琤琤應劫前不但磨礱風與月還教收放雨和煙虎丘悟也曾點首於生老女媧賢也已煉補於青天一自大夫穿鑿後至今不值半分錢


趙州美譽播叢林何事當機不斬新若使中間能坐斷免教兩處費精神謂其有也尋思不見謂其無也晤對分明那時節少英靈舌上任從擺甲兵劈脊若還三十棒看他面目那邊存

