嘉興大藏經（新文豐版）數位版, No. B471 空谷道澄禪師語錄


天童中毒入膏肓三聖堂求解毒湯一味酥酡親點化將來拈弄療諸方


虎雄法令正當權不許尋常佞口便辜念棲山苦淡久安心且去守時緣


爐開廣佛接群英凡聖從今鍛煉清鍛箇掀天揭地士一莖拄杖續傳燈


數十餘年向外馳如今獲得正逢時縱將兩手吩咐去是必老梅發嫩枝


南旦脫跡入西乾隨處分身事理圓揮拂煙波彰祖令慈風德雨潤巴川


象出嘉州勢占高峨峰頂上伏群豪自從聖壽親分付一坐如如萬佛朝


一世孤高不入流忽聞聖壽兩眉愁通天拄杖玲瓏眼拽向十方任放收


自從廣福轍身來一到芙蓉花正開臨濟家風親密付因緣時至任安排


山林獅子勢高雄豪氣迥威超碧空動徹天人及萬象燈傳正印嗣無窮

雙雙嫩桂多羅讖直至如今方印證正脈綿綿傳亙古朝朝
天子來封贈



祗園應世重拈花比昔頭陀笑更奢先付袈裟定祖位法輪常轉遍河沙


二十年前向外勤歸來忽覺息聞聞祗園不惜重加棒柏子頻拈天下焚


平常語默勝戈矛一喝當陽幾度籌獨取臨鋒無懼怯祖燈千古永長流


道基穩厚德仁全博古推今悟理圓遞代真符親交付張開口任喝人天

竹密任憑四海流汪洋正好養龍虯知全頭角珠鱗備特助風雲近
冕旒



濟北宗風煙水忙陽和一曲甚馨香佛祖位中留不住白棒付伊續桂昌


石鐘敲動雞開口驚惺頭陀出定走識得拈花微笑意相傳遞代利三有


千里奔途為法來現成公案不須猜有朝踏著青雲路不假思惟得偶諧


金鱗誰識顯坡頂山大水深安益穩擬欲興雲潤四方河沙法界盡春景


棒喝門庭不順情皮開血出定輸贏驪龍頷珠擎入手可向金階利貴人


三年航海九居嵩未立雪時徹骨通一遇芙蓉添造化剎塵國土闡宗風


門庭高聳正當陽濟北家聲千古香法忍寶符親囑付頻拈上味供諸方


達磨航海為安心佛祖聯芳胤道成重遇智能皆印證將來萬化繼千燈


佛本西天大聖人拈花微笑續傳燈達磨到此安心後濟北家聲千古興

曹源香水滿天湖流入西江萬派殊任教玉瓶收不住興波捲浪壯
皇都



佛祖名山隱智賢機緣相合印心傳老僧符柄親交付拈向鎣華利大千


師在宗門子續傳天居上也地相聯挺身擔荷千斤擔密印祖燈即孝嚴


鳳凰飛入金毛窩珍重皮毛本不多堪受老儂之棒喝將來他日唱玄歌


軒昂獨步到西川無限普賢駕象喧惟有華嚴行正令一莖拄杖付中先


林下久居養聖胎常將本分自安排古人有句合頭語說與兒郎仔細猜


法門不是當尋常養德存仁待日張符柄縱還把在手龍天推出纔馨香

近時佛法正當機放出金毛獅子兒掃蕩群邪四海淨
皇恩佛敕法幢輝



祖師豈肯擅歸東直為蕃籬指路通面壁九年得法嗣相傳遞代永無窮


單傳正印別家風拽轉轆轤豈算功拄杖禪家之手眼剎塵國土現神通


五葉花開亙古香隨緣拈起供諸方投機言下親交付海宇播揚佛祖綱


寶光開放一枝蓮香透十方葉覆乾神悟才能得大用宜當速去利人天


隨行到處雨花飛遍界威風壯祖基此是能仁當出世天垂寶蓋地產芝


梁時老漢太孤高單指安心出九霄脅下三拳興北闕兒孫遍界騎金毛


古今鼻孔一般同凡轉聖兮魚化龍智潔神清入祖位遼天拄杖快如風


雄雄宇宙一輪孤幾箇男兒真丈夫惟有擎安見地潔一聲響喨絕精粗


盡性為官見性佛揚塵舞蹈有何屈將來護法讓阿誰特此印心一柄拂


進門滿面笑顏開擬是頭陀應跡來鐵笛橫吹遍法界風聲遠播振金階


高懸皓月照渝村餌在鉤頭水面渾惟有合肥機量闊連星帶浪囫圇吞


昔日世尊正法眼人天百萬授王公寶光信手頻拈起親付剛君紹祖風


洞徹三宗可印心靈山曾種菩提因護持佛法不遷改聖壽收回上祖燈


踢翻漆桶欻然惺推倒禪床直下開龍躍山前一轉語虎雄堂內幾兢哉曹溪嫡脈稱魁首臨濟正宗羨智才有問當機何所事青山綠水表西來


鯨鱗出現日昇東朵朵桃花映水紅兔角謾言不值價龜毛信聽快如風珊瑚葉瘦根蒂遠瑪瑙枝肥花果充世路宜當退一步法門不許自私通


荊南風化永昌昌語默行藏讓子強勇猛立身傳正脈丈夫豈肯坐偏傍錄傳天下祖燈定德布十方世業長惟有當陽一著好落花流水自馨香


上上根機占步高法門興盛且雄豪清規端正人天仰戒德精嚴祖佛褒赤足兒郎行密行白頭老漢不辭勞郢州景邑物生色出箇金毛獨占鰲


頭陀幾次化娑婆曾記拈花事也麼近日鋒鋩渾厚少將來法道太多胸含萬卷休輕訊目顧千行莫妄吪養德存仁時節到任從海宇唱高歌


恰恰無心得上風量天尺子不同弓達磨本是西方祖臨濟無非東土公借手拈香為後學轉肩挑擔接當雄峨眉凡聖交參地玉石金沙各不同


聲名播在祖師基天下宗風無二施奮志莫忘授手日傾心行道兩光熹波平風息可垂釣月朗山青任展眉架上金雞催早醒簷前靈鳥噪春枝


奮志來參是必誠恨能得法疾時興冰心一刻忘奇路窮骨暫時思艮庚冷淡家風常寂靜諠譁世界幾播驚榮華富貴前修定幾箇石崇財帛星


法門總要立端地理正情真人敢叱缺德鮮能慢出頭全機大用急前趣龜毛小利污清名兔角撐天顯妙志道義知恩有幾能冰清玉潔無方譬


世事稱心懶向前既叨祖位不同頑法留三藏成宗眼名播十方希正傳他是男兒你是漢渠能妙用爾能玄大家伸出拿雲手各有神光一洞天


江頭正好下釣竿莫待金鱗轉下灘把斷要津顯妙智放開化路現奇鸞登峰纔算拿雲手下海方知摶月端同氣連枝眼孔窄退身一步自然寬


昔日今朝事不同簷前棲鳥枉張弓擒龍縛虎無渠分布霧舒雲有日紅急水灘頭撈皓月孤峰頂上捉旋風既無煉石補天手須到芙蓉全始終


謾云坐享以稱禪如世功名磨硯穿考試榜中入幾號凌煙閣上名高懸祖師法令如王旨豈肯因循緩刻延時豐道泰當洪化傳燈正脈誰爭先


千古宗風誥賜山含情草木盡和顏全機不用輕敲打滿面春風化世間無事於心天地闊有求注意過重關勤操拄杖摶龍虎那管黃河有幾灣


在處安身即是家切須休弄兩頭蛇打開明路不前進閉卻迷津沒處巴依得始初說的話機關撥轉毫無差東方日出已將午急轉頭來看落霞


分明好隻畫龍船可恨丹青描未全龍臥雲中纔有雨虎行風裏得方圓何妨直入西流水那怕漩歸東激泉輕舉籇竿已到岸渡江少欠三文錢


走盡天涯難合符一聞聖壽駛奔途進門不道路程語出世先言到岸敷祖代相傳頭尾正師親授手的規模打開寶藏隨拈取將去人前任展舒


雞足名山老比丘劫前種下有根由芝蘭自古不多產香水而今太廣流從此印心揚法化佛恩祖德宜當酬渡江不許用蘆葉行到其中有扁舟


倉忙趕到碧璣關攜手同遊獅子山次往勝音留過節復歸曲靖卻辭還方知的實為生死纔覺真心求上攀愍念至誠途遠送預書法偈把心安


脫俗修行奮志高全憑道德伏群豪孤峰晏坐非推懶平地施為不厭勞接物句中誠實語利生言下無虛褒逢君休說二乘法直指明心越九霄


誤入修羅覺出家征袍放下披袈裟了明心地何生死脫盡皮毛沒點瑕前為進忠後進孝初能栽茨末栽花從今荷得祖師旨生鐵饅頭也教葩


江西侍從到京都早晚殷勤未放舒情性孤高兼直傲心腸潔白更親疏無心戀世來棲洞有意看鸞去種梧效古溪邊養滿足出身一日萬全殊


欣羨情懷道念長深知不把祗園忘志高豈肯落人後勢大應當騎象王絕頂孤峰纔顯俊懸崖進步足稱強孝師信友大機用自有清名響四方


江南江北任舒張吳水安同炎水香若遇赤礄須下馬但逢綠柳休乘涼人情嬌態少濃厚世事誇張莫當強舉步常防泥裏茨稍能滿載便回鄉


生在江南死在川死中得活一莖竿風恬浪靜釣明月兔走鳥飛莫妄攀山裏有蹤纔布網水中無影不安筌有朝一日因緣至君召王迎懶受宣


遍界煙塵沒處藏算來三寶地清涼埋名隱姓趨安樂斷愛除貪坐穩航德厚仁慈僧會寶才高志大法中王傾心將錄刊流海續脈芳名亙古香


二諦衡權兩著碁正從忙裏好添錐追風快駿見鞭影出穴蛟龍望海施祖令行時無二用紀綱威處豈三思世間出世頻收放急斂繩頭莫待遲


本受靈山懸記來而今應世百般諧王公化作菩薩面侯伯教成羅漢胎若遇智人談性理已逢聖主論雄才先將諸祖錄歸藏纔顯德禪正眼開


全仁全德忠義真一片冰心無舊新世利世名隨本分進忠進孝必恭遵修行之理莫如是慕道工夫無過諄看破浮塵空幻境菩薩應化宰官身


威儀跬步到祗園想甚機謀別有便喝轉狂猿多住宅呼回良馬少馳廛現前德布清幽地過後身居化樂天莫與眾生結垢網回光返照佛齊肩


向道之心不厭勞筆頭落處有龍潮七通八達孝忠貴三界十方仁義豪求壽求榮積德妙悟仙悟佛疑情高自從皈敬在三寶一喝當機獨占鰲


不明生死須參禪一句話頭無雜繁萬法歸從正念上六時仔細看精研看他起處從何起疑情片片打成團急追急拶無容處懸崖撒手自如然一朝打破疑團子三世諸佛把手連到者裏莫問佛休言仙一段光明晝夜昡


子孝臣忠理正綱青雲一路有宮商聲名富貴已生定造化合符豈問康運至雲開星斗現時來霧揭太陽彰瓜甜果熟歸全處元日靈峰乃故鄉


虛靈曜日最清高千古香名在一朝文曲傍飛群識闊紫微正坐眾星朝仁風陣陣迷雲邈德雨飆飆暑氣消萬種慈光無可答尋常合十心香燒

岱嶽天齊鎮海疆無邊國土來貢香風調雨順萬民樂市旺村興四海彰水土俱霑
天子福物情全仗帝王襄地靈人傑般般秀德厚功高事事昌



黃天大道本無私蠢動含情共覺知悟者高飛迷者墜智能上進愚能嘻披毛戴角造何業高貴聲名修甚的當識前賢勸善語心空及第上天梯


紅福盡時何所依預先想箇退身居三間茅屋神仙府一箇蒲團道者基渴飲清泉如玉液饑餐胡栗勝黃正心頓悟超三界斷盡凡情忘臭軀


男兒有智早尋安世事浮漚併不干高閣瓊樓宇宙窄孤雲野鶴法身寬三黃五帝名垂永四聖六凡歸復還入定比丘多進益出身長者莫疑難

