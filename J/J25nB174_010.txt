嘉興大藏經（新文豐版）數位版, No. B174 天界覺浪盛禪師語錄

卷十終


洋銅熱鐵家常食，今特拈來供十方；莫怪知恩人少有，秪今渠我滾如湯。


死人平地已無數，把火齊驅作夜行；險絕還教吹滅去，新羅日午打三更。


生平別有一深心，撫景觀時自不禁；慷慨悲歌如識得，何勞琴劍寄知音？


誰云虎不食其子？爭奈恩冤業在中；椿打爛泥誇好手，忍心雌伏見飛雄。


瞎驢園後喫荒草，鱉鼻山前吞活人；雙眼突來空日月，其如一對總無筋。


再三問處涉鉤錐，棒下驚來石火遲；飯袋忽然開口笑，幾多平地受人欺。


爭雄弓馬最危微，背手能拈囓鏃機；自笑老來忘意氣，看他雲鳥自閒飛。


驀劄相逢各展眉，此心千古孰能欺？可憐一句全生殺，劍挂徐君墓上枝。


吾宗無語若為人，東土西天負墮深；明月蘆花閒索索，臨風何處覓秋砧？


百城煙水幾間關，誰敢當機更熱瞞？桂子飄香秋色遠，大家看月賺同參。


打狗迫墻，門路斷絕；翻轉頭來，咬教你徹。


新婦騎驢阿家牽，賣盡風流不值錢；多少五陵貴公子，看渠失卻手中鞭。


拈起鐮兒路太玄，當機何處見南泉？不移半步便歸得，作麼酬他三十錢？


以字不成八不是，春風拂檻花猶睡；王孫何去未歸來？芳草凄凄愁滿地。


曾伴浮雲歸晚色，猶陪落日泛秋聲；世間無限丹青手，一段傷心畫不成。


特地扣人門，呼之忽自悟；歸來舉似人，月上花梢露。


不假胞胎未是親，曹山一笑起風塵；夜來玉笛從何發？惱亂深閨夢裏人。


無端亦學寫焉鳥，誰要人天供養乎？幸是風顛人不在，飯床推倒笑狂驢。


野老忘機事事閒，柴門雖設未嘗關；偶然拾得無鬚鎖，依舊拋他途路間。


虎口翻身也是奇，青鷹夢裏已驚飛；太陽頂履今猶在，謾向胡僧問故衣。


啐啄同時用卻奇，移星換斗許誰知？騎牛海上穿衫子，十字街頭放鷂兒。


豪傑無王亦自興，難兄難弟作宗盟；當時法眼誰能滅？磨出吹毛決不平。


天下干戈共戰爭，朝秦暮楚盡求名；不知真命將何屬？那識真人有主盟。


飽腹文章半字無，儼然殿試便傳臚；春風得意馬蹄疾，一日看花滿帝都。


陷虎須還有險機，放收誰敢透重圍？憑空弄得泥團活，瞎漢便生惹是非。


正中偏！良久誰教馬覷鞭？曾悟無情閒說法，沉吟肯掘井求天。


偏中正！眼光擊破雲巖鏡；我今獨往笑逢渠，背上莖毛傳正令。


正中來！一位纔彰五位該；夜明簾捲無私照，枯木岩前花自開。


偏中至！三墮縱橫無變異；類不齊兮混自知，天然的有真尊貴。


兼中到！主中主也何深奧？拈花微笑喪家風，向上不傳誰敢道？


指地指天成賣小，觀星說悟更無慚；平生伎倆至窮處，冷把花枝對眾看。


冒命西來已負機，那堪梁殿失便宜？此時不肯空歸去，雪裏拗他半臂兒。


應無所住而生心，去去黃梅受苦辛；畢竟一塵無著處，卻將衣法付何人？


牛不打兮徒坐佛，磨磚成鏡果神明；照開心地無門路，的的從他腳下行。


南岳高登書不達，天生強項不堪親；翻然更作參同契，別置青原鈯斧行。


大雄言下偷心死，踢倒瓶兒嬴了山；驀地忽成頭角去，故園風月更間關。


三頓蒿枝赤肉招，老婆徹困不相饒；惜乎舌上通些子，脅下還拳恨怎消。


臨行乞得巖良久，睹影方知不是渠；卻自無中能唱出，一門偏正孰分疏。


拼命挨傷睦老鋒，如王氣宇絕中通；再來象骨呈機變，北斗藏身趣更濃。


地藏門前百雜碎，大千沙界太森森；唯心唯識天機泄，誰解鴛鴦見密鍼？


山頭老子年七十，猶似西施未嫁吳；絕世風流人不見，浣紗溪上獨容與。


袖中些子防閒藥，留待他年毒達磨；試問當年傳底聻？吳江隔岸越山多。


相逢休去不妨奇，豎拂輸他第一機；不見門前楊柳樹，無人問法自依依。


百花盡放媚春風，獨有梅含幽谷中；不是時來香不吐，精神雪裏倍喬松。


一滴曹源是處生，誰教枯木裏龍鳴？玉鞭敲惺維摩默，梁八原來親弟兄。


誰培大樹影森森？睦老當年知此音；一掌虎鬚曾捋得，令人千載憶婆心。


正眼開來心不傳，雞巢棲鳳雪連天；西陵老子輕拈出，賺卻他家漿水錢。


黃梅石女夜生兒，秪應栽松道者知；驀地相逢惟一笑，者些消息卻堪疑。


五老峰頭一老翁，眉毛如雪貌如童；近來有種難醫病，寤寐相思是浪公。


圓通笤帚曾安柄，今子重為灑掃之；待到天寒飛雪下，看他風裏舞楊岐。


清涼久踞金陵勝，曾以顓師一主之；更喜君能承父業，解鈴須是繫鈴兒。


絕秀湖山敵畫開，卻奇千里賺吾來；春光媚極憐將莫，不勝吾其與點哉！


歐公曾試浮山遠，棋局拈來別有禪；今日儼然相晤對，當機一著請君先。


孟子善言乎慎獨，去存二字最幾希；分明指出兩條路，千古令人不自欺。


拄杖到來無不有，千峰如畫列眉間；為君指點雲中鳥，幾度飛鳴去復還。


平生不肯真求死，今日死來何所逃？試問死生誰是主？須知火後一莖茅。


新秋乍洗青山骨，一片孤光冷照人；物外是誰能拂袖？寥寥千古想丰神。


沒分曉句迥常流，放鶴洲前笑自繇；七佛秪應無覓處，卻能空手把鋤頭。


春色招搖煙水中，喜君一棹快如風；龍淵六過何奇特？不怪參同善脫空。


斫盡絲竿還自尋，於焉笑傲入高林；陸公不是閒敲唱，呼出瓶鵝別有音。


輕白飄飄一夜寒，千巖盡鎖玉珊珊；誰知妙極天工巧？莫那微陽炤後看。


雪嶺遺風八百年，木毬無恙尚欣然；謝郎不在漁船上，柳線垂垂曲水邊。


玄沙自是再來儂，象骨先師眼裏瞳；一塵清風寄明月，秋山朵朵許誰同？


幾年不見曹居士，手裏數珠奪得無；痛切聲聲親救我，羅山石上夢誰呼？


兜率夢搏張運使，象王鼻孔果撩天；無端一拶真贓露，捉敗香嚴太煞玄。


逆旅渾忘是歲除，燒燈細讀古人書；笑他周孔多才思，強擬乾坤作馬輿。


李白奇骨撐青天，此墓秪應埋不得；借斯留待千古人，看誰喝起清狂色？


儼然不食空王俸，一任人看背上毛；賸有風光透金石，何煩飛鴈唳聲高？


新新草薦路亭芳，此日機緣不可忘；珍重少林親切，古人深雪有行藏。


兩磚相炤密重重，魔佛無因得號通；黃鶴樓前窺古鏡，何妨疑殺洞山聰？


無事胸中藏塊石，石中有玉無人識；玄沙踢破指頭尖，卻笑桃花未端的。


祖師心印鐵牛機，提起能令絕百非；笑殺子韶聞物格，無端換卻兩莖眉。


護生須殺始安居，善用吹毛真闡提；就裏不容他佛祖，超超獨掃悟中迷。


夢裏持來覺乃無，儼然親對又何如？不須打破鏡相見，拄杖頭頭識得渠。


前身你豈是僧繇？造物擒來任放收；面得壁龍天外去，普門猶在一毫頭。


子能見我便焚疏，更不尋他舌頭路；甘受一棒一條痕，拼此性命求自悟。忽自悟！笑殺德山破落戶。


厚能載物體含弘，牝馬之貞以類從；有美足章王化事，勉哉無負履霜功。


蚌含明月兔懷胎，豈許他人妄擬猜？密用潛行神忽悟，不禁喝采叫奇哉！


欲知格外旋機事，好識薰風殿角生；特地巖花齊結子，暗香吹向玉樓清。


與人說破還成謗，何似令人自起疑？不見香嚴燒畫餅，一朝擊竹豁雙眉。


憶我祖翁王老師，賣身贏得一窮兒；靈光舍利歸何處？玉兔金烏漫著追。


天下於今仰此峰，峨峨曾出法中龍；化生頭角知多少，反顧都應拜下風。


峨峰師翁初入山，見龍湫騰激，因解裏衣包石鎮之。貼肉衣衣怪石頭，重巖之下定傾湫；勝他谷老驅龍手，因倒慈明冷汗流。


你問鄉音我不知，我荅正字你不會；且喜傍無通事人，兩眼青青獨相對。


古人門裏出身易，身裏出門始是難；試問自憐身命者，如何透出不顢頇？


獅子捉兔如搏象，全力精神不汝欺；能自置身爐冶內，折旋語默盡鉗鎚。


密旨傳來直至今，要須善操沒絃琴；分明一曲超空劫，引發威音那畔心。


隨分生涯花藥欄，大圓鏡裏絕躋攀；金毛獅子翻身去，凜凜風生匝地寒。


紅爐猛燄烹何物？佛祖生緣業在中；凡聖力窮煙火盡，迴途石馬出紗籠。


敲空作響木無聲，害殺相思解不清；昨夜三更江月上，半窺松影到窗前。


逢人展手問如何？覿面親呈意孰多？欲得魚龍頻變化，不妨折筋攪黃河。


博山叢裏瞥雙眉，晤對風前意已奇；十九年來何所似？一聲秋鴈報相知。


百城煙水各呈機，指點翻成耳目癡；不識善財何處去？白花巖上望多時。


楚陵曾作我金湯，賊殺叢中建法幢；且喜各歸全勝地，鐵船共泛此西江。


香嚴畫餅不充饑，一擊俄然忘所知；大展溈山深感拜，令人咬斷樹頭枝。


大悲菩薩通身口，八萬毛端獅子吼；子能一念通咒心，夜半日輪天地曉。


青山具眼能觀世，千古煙霞孰展眉？卻憶風流蘇伯子，令人特地想其奇。


天闕山中騎小驢，翻身踏破古西湖；俄於泥裏出頭看，擦背金剛首肯無。


年老心孤博得閒，無人知處即深山；無端倚杖看風色，千里雲生喜破顏。


受汝先師遺命來，是何風力卻吹回？如能歸去燒他尾，快趁龍門變化雷。


商皓曾遭漢誘來，何如薛老解差排？將他芻狗輕敲醒，吠得閻浮夢眼開。


蝶更藏身化惠施，托孤天下弄支離；春風暗結無端恨，逗出南華最毒枝。


莊易古今成聚訟，是誰老吏斷曾來？爭如久害相思病，自嫁親於強用媒。


中都自是潛龍地，大士曾茲示現來；應以帝王身說法，手提日月向天開。


橋上橫眠無事僧，神前盞子醉何曾？可憐紅爛難扶客，掘地深埋已不能。


月生雲際事如何？笑殺郎當好大哥；切忌夜行休踏白，水光如石賺人多。


不曾做到傷心處，平地喫交徒自嚼；憤極忽逢真毒手，生平怨恨一時消。


招得奇峰趁棹行，入林飛鳥杖頭鳴；古人神理難磨處，亭樹俱頹偏有名。


東海曾聞有一人，能描良久古精神；正當倒瀉逆流水，洗我嵩山壁外塵。


背觸拳頭驀面釘，可曾透過此關扃；死心灰裏俄相見，推倒龍峰兩眼青。


牛山早有一枝橫，花落花開見幾更？撥轉上頭關捩子，笑他黃檗點龍睛。


人生難媾是知己，且喜君能得造端；究到兩心無憾處，何當天地有遺歡？


曉山夢雪日初浮，姑射乘風影未修；慚愧問津無吏隱，荒煙斷岸看西流。


簫曲風吹妙法林，眉毛廝結老知音；夜來鴈叫霜天冷，誰見冰輪度遠岑？


善人與世偏能恕，君子存誠獨慎機；果有春秋之筆在，何妨萬古見危微？


令行吳越幾多年，誰識皋亭別有天？一棹鴛湖風月好，故人到處繫吾船。


相忘道術不知年，潛見繇來御此天；訂我宗盟能妙協，何方不是杖頭禪？


幾度看花笑潦倒，俄隨雲去追飛鳥；夜來明月照亭前，寂寂松陰誰卻掃？


一鑑孤光萬里同，慇懃遙寄雪眉翁；床頭麈尾應無恙，為我常揮逸格風。


曾聞三尺定邊夷，此地長城復倚誰？君父於今忘寢食，比來臣子欲何為？


環中造化正中奇，神道陰符殺活機；仲父桓公齊見鬼，驀教振起霸之威。


朝能潛則夕能亢，原始反終道最微；參透群龍無首處，許君一貫死生機。


環中之妙絕乘除，天運無端易自虛；獨有神堯能允執，大哉蕩蕩孰能窺？


老父何心獨見知？圯橋遺履試英奇；果然孺子堪承教，半帙書為王者師。


天下方嗟行路難，豈公亦欲弄清寒；如今有道誰能易？松柏青青雪後看。


功輔曾親訪白雲，枕邊頌子太尖新；等閒勘破小兒戲，笑倒風前上大人。


鬧藍偶爾抽身去，卻被狂風吹轉來；笑殺曹山顛酒漢，靈床打破舞塵埃。


提起廬山太儼然，別峰晤對妙難傳；殷勤白紙親相寄，千里何妨駕鐵船？


匡秪是山湖是水，高深之意若為詩；昔年以此酬吾子，今日親看欲語誰？


人生難得是相知，既得相知苦別離；幸有此心能密邇，相思深處更神奇。


離婁有意偏難見，罔象無心卻易逢；悅道當年曾撞彩，一聲霹靂頂門通。


雙徑風高古木森，孤笻來往意何深？大人峰下鉗鎚處，好識當年百煉心。


步步踏著誰腳跟？拜拜叩著誰頂門？大地法身當震動，俯仰繇來無別尊。


學道於今始識渠，從容慷慨兩何如？江南不有公能死，天下幾無人讀書。


法界最親惟母子，念頭切處死生穿；好知一句光明佛，即是金池上品蓮。


伏羲當年不識字，雙眸炯炯窺天地；無端畫出一橛頭，棒喝縱橫無諱忌。


斯文無患乎其喪，但得存吾之所天；鳳鳥不來圖不至，何妨自把孔丘傳？


古搆凝雲雙樹間，四時花鳥伴幽閒；就中能盡今時事，何必逃塵向遠山？


鬼使來催告寬限，七日再來尋不見；霍光曾賣假銀城，不識當時誰作券？


何故風吹到此中？石頭路滑善能從；等閒拈得無痕斧，不負曾親見浪公。


三年含恨不勝愁，狹路冤家卻撞頭；拼去者條窮性命，生平恩怨一時酬。


為法奇君認得真，自甘劍刃上翻身；剛剛撞著好題目，一死獨成千古人。


喫官酒醉臥官街，笑斬春風不用埋；爭奈強弗肯臭，未曾觸嘔我同儕。


接人橋又斷人路，此故英奇未易知；試問三年親近意，拈來利害莫相欺。


杖人與奇偶看雨，捉敗藥山須自許；打鼓吹笛太誵誰？賞翫之家休錯舉。


一念精誠子得母，儼然四大性自復；可中旋轉天地心，浩蕩春歸花簇簇。


英雄不作欺人事，真是英雄肯自欺；大死活來投晚到，吹毛千古用方知。


當央拋出鐵牛機，東土西天脫骨皮；蚊舌馬蹄無著處，石中栽得毒花枝。


當陽拋出駭雞犀，手眼通身幾不迷；捉敗老胡無覓處，一聲嶺外夜猿啼。


克賓倔強徒法戰，不入保社甘出院；博山嚴令疾風馳，翻轉面皮如掣電。


奪得觸背竹篦子，不特放過他妙喜；筆山別有箭鋒機，一笑千江龍躍起。


鑿壁偷光有好鄰，男兒迫極自通神；可憐南浦傷心處，題柱何能得此人？


無書不更思魚鴈，天下之風已可知；試問故人何所在？一痕月宿乳峰眉。


尋思便豎青原拂，直使西天亦奪之；索斧機先曾不讓，石頭路滑孰能欺？


諸方鎚拂喜能前，深入蒼龍窟幾旋；吳越春風生兩袖，海東笑看樹頭鮮。


僊霞是我出身路，子以椿高亦入探；分付謝郎休把釣，雪峰今已在江南。


東山鏡裏擊寒煙，展手雲飛鳥道玄；桂轂香光磨錦縫，洞巖高捲夜明簾。


九日全提意自閒，菊花枝上露珊珊；分明漏逗西江事，獨許千峰月破顏。


立處孤危行處深，白雲為蓋水為琴；南山有句誰收拾？振古風流只在今。


仲尼笑見溫伯雪，目擊道存驢著橛；莊周物化弄不齊，引得夢來作蝴蝶。


木塔老婆勤掃地，河陽新婦嬾梳頭；是聖是凡誰具眼？不妨各自逞風流。


臨風勘破迷兒法，堪笑明招更莫逃；迸出獅王真滴乳，頓教群子盡能哮。


廿年忍俊省皋東，仍似黃梅路上逢；未挂古帆看草料，桃花浪煖趁雷風。


誰解青山不別求？蕭騷風景有來由；種田博飯渾閒事，何故琛公豎指頭？


管氏掘金渾不顧，華歆拈起視還拋；二人身分既如此，何故管寧欲絕交？


一點精交成具體，胎完誰教你翻身？出頭便解尋娘乳，養得堅強無不神。


人生最苦害相思，最苦是無相思病；古今妙絕獨才情，天地藉斯行正令。


白玉駒兒透骨明，黃金索絡四蹄輕；瞥能掣斷追風去，天下驊驪盡吃驚。


淨拭瑤琴擬自彈，焚香更待月來看；幽思一曲難成調，費盡描摹在指端。


拈得虛空信手栽，大千種性一時培；可中有點真消息，賺殺華嚴小善財。


環轍不從他歇處，可中誰復破天荒？八公山下遺蹤在，拱手爭看額有光。

