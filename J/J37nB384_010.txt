嘉興大藏經（新文豐版）數位版, No. B384 憨休禪師敲空遺響


昨夜風雲會汝淵潛龍起蟄正春天雷崩剎海千山動雨沐林皋萬卉妍林影忽開明積翠巖陰尚合暗浮煙揮毫欲灑銷魂字卻為心知杖不前


泉石耽同癖驪歌唱汝墳行蹤多野雪曉日半山雲祖席君全賴禪燈我暫分何時重攜乎繞瀾論心聞


數載懷幽愜機鋒絕比鄰他山唯共寺故國幾經春禪版香雲合詩壇夢草新萍蹤那可定何處寄同倫


林簇曉峰晴伊川繞客行孤村煙自白亂水韻猶清就食懷山店逢人問旅程碧雲天際遠歸雁送春聲


車嶺愁人地殽函接暮陰斷雲飛宿雨群鳥下危岑土屋居民少桑田護草深誰將青白眼勘破一生心


鍾應峨嵋秀名高華嶽齊星垣瞻斗北河潤藉關西擊壤民如市栽花縣若谿金甌知有卜宸翰待親題


策杖臨谿一問松群賢畢集賞幽叢茶烹雪水詩腸潤露滴桃花石面紅歌近清明聲雜遝晴翻麥浪霧溟濛孤懷喜獲尋真趣鵠立憑高西復東


未能化石去應秪伴雲眠幹老龍鱗結枝高麈尾懸驚濤聞唳鶴傲雪見幽賢處士家何處東林隔竹煙


見說前朝寺今知唐代名侵門唯嶽色幽籟自松聲月映山光動林疏木氣清可中無法說樵斧韻丁丁


所志從吾好居然遠四鄰閒中世味少淡處道情真飽眼山如畫臞形鶴似人寥寥空澗壑不是為逃秦


擇木看禽止襄衣坐石苔花光迎戶人松影隔溪來供食薇頻采長吟句獨裁迂懷機不讓儘教白雲猜


不記入山日松門長自青瓠瓢盛石髓木客聽鵝經種秫生三秀書符走六丁洞簫吹徹夜舞鶴有遺翎


腹空無寫句紈扇喜知音雅重雙眉雪情消萬慮心斷猿風外嘯幽鳥座間吟還憶王摩詰無生道可尋


桐陰午靜絕氛埃鴿怖棲枝應客來觀槿已容疏禮樂乘輿且喜到宗雷爐添柏子香還細漏滴池蓮蕊自開為愛群賢能載道虎溪步過卻忘回


修竹半欹斜通流引漢槎折巾高士宅分券令公家葉響常疑雨亭香只見花坐來忘溽暑深樹聽啼鴉


胸囊萬卷待鳴珂少嶽靈鍾應不訛風雅尚能驚慧遠文章米肯遜東坡蓮峰秀聳雲邊翠桂斧聲清月下磨把臂山房秋興切呦呦鳴鹿聽松蘿


徑草青長半掩門何來車馬破苔痕忘機只許鷗相狎點首虛傳石解言柳外蟬嘶清暑簟座中茗酌勝芳尊鳳池知待群公久護法還當憶祗園


晷漏初經夏日長小池新鑿傍幽篁臨窗蕉葉抽詩卷倒壁松陰上石床客過林深巢鳥喚簾垂院靜草花香誰將幻住陶真樂也學伊人水一方


蟬聲處處響高秋笠颺西風資遠遊參鶴姑停仙子馭詞壇且息士人詶晴川半落天低樹野水遙橫岸泊舟暫別檀陰徇振鐸何年再共話林丘


理策尋幽地棲遲渭水邊寒雲生斷壑疏磬發孤煙霽遠凝晴雪原平燒晚天比鄰有高士惜醉欲逃禪


一從分袂阻關河兩見飛螢點薜蘿土曠逢人青眼少大空問路白雲多菊英采采秋將淡風雨蕭蕭雁不過為憶綸竿淮汝上蓼花深處釣滄波


客邸凄其夏若秋蒲觴競泛幾忘憂山連蜀國三千里水纔秦關百二州漢苑荒苔閒草鬥唐宮射彈罷媛愁焚香洗缽長清晝照眼榴花滿樹頭


綠陰晴樹鎖江皋極盡平疇沒野蒿雲聳奇峰隨疊嶂舟橫斷岸任飛濤天邊樓閣蟻千穴眼底乾坤馬一毛為問華山陳處士幾人曾此聽啼猱


柏護招提紫翠攢凌空爽籟動花壇千峰玉削南山秀一葉桐飛渭水寒野徑偏宜雲去宿閒庭獨許鳥來看漫斟茗碗消殘暑柳咽蟬聲露未乾


葉醉霜林覆錦堆晴峰遠映夕陽開尋思客自乘龜至借座人還解帶來築就敢煩花作雨功成豈用石為臺門臨渭水堪垂釣肯惜狂瀾盡挽回


久切雲霓望春中始見蘇麥回千頃秀桑發萬條枮冼甲邊烽靖乘時物澤敷紀年知大有昑興莫相孤


琪樹鬱青蔥巋然仰大雄唐朝顯慶寺秦代望夷宮壁剩丹青古庭遺石碣豐法幢今再豎寰海振宗風


奄有林巒第一籌半窗明月半窗秋雲收雨腳連山翠水落河聲到枕流未信索珠詼象罔豈知游刃解庖牛柴門深扃垂簾暮立雪空懷萬古愁


綠樹春晴眼乍明野雲生動曉風輕門關院草僧初定字墮庭碑石半橫公案掀翻閒瓦礫清談喜晤接簪纓已知賓主機先契蓮社相看續舊盟


乾坤如此似飄迷望入終南興莫窮才拙固難期隱豹技成終是愧雕蟲雲連密樹村多暗市隔平原徑少通白拂罷拈花意懶唯君千里喜同風


重重佳氣靄松龕極目雲林思再三鯨釣幸分同渭水霞棲忽去望終南神迷夢蝶飛寒澗雁托秋空繞翠嵐想見靈源深密處人天無路許誰參


任運還同不繫舟古人深得自優游苗蕃弁嶽秋初茂派接新豐洞上流嘯樹猿聲清夜月落花松徑點樵謳慚余孤岸新棲鳥鈍羽蘆中刷未休


龍門喜托一登遊賸與山中枕石頭聞桂那堪詢太史虛懷但願識荊州愁連宵火秋將半坐對吟壇興不休句到投竿詩更好敢期綸線共垂鉤


莫問西來出世禪白雲紅樹自翛然錦囊好制投佳句丘壑何消用買錢野外流霞飛復住枝頭倦鳥止猶遷應知酒市非公隱大業還須冀濟川


近來憨拙懶談禪喜接文光覺灑然魚噉墨池將硯洗草翻書帶上階牽金門挾策唯君計竿水逢場信我緣看取長風驚破浪漁山還解樂釣天


昔緣邂逅在眭村今射龍光到蓽門玉玦開椷輝梵境金英殘菊媚籬籓禪床不假嫌蘇軾書劍空忙笑許渾欲就程庭深立雪門墻高峻可容捫


歸覲寧辭去何堪念錫飛霜寒枯徑草露重冷鶉衣梅市僊傳隱漆園蝶見機趨庭當有待笻杖自依依


渭水東流疾蓬心客路賒三年來古雍兩鬢欲霜華波捲輕鷗亂舟移斷岸斜夕陽紅樹遠何處是人家


肩橫楖栗過咸林蘀隕繁霜客思深雲外鳥歸江樹迥舖前人送羽書臨青山舊約逢知己白社新盟貴賞音又向旅亭重惜別松風蘿月漫相尋


凌空雪涌玉蓮高獨立斜陽興倍豪絕壁千尋懸鐵索飛梯百丈走山猱雲浮洞水從天注石撼松濤鎮日號振策何時峰頂上還看仙子薦冰桃


颯颯潼津柳遲遲渭水濱嶽雲飛宿鳥曉日盻行人楊震經傅聖陳摶道入神高名千古下追憶總堪鄰


雄關聞百二經此復徘徊華嶽三峰峻黃河萬里來城高金斗勝雞唱鐵門開德在寧亡鹿咸陽豈聚灰


腳底寒雲重山頭大雨來未臨函谷口已望說經臺過客愁羈旅郵程任化裁泥途當此日吾道亦堪哀


野色荒荒盡草萊眠獅臥象總成哀雲橫絕巘谿流去日駕靈峰塔影來隻履遺瞻千載上一花韡疊萬年開幾回躑躅頻惆悵克振家聲愧不才


雪花片片朔風寒濟涉無舟岸更寬石亂灘聲嘶度馬波搖樹影倒回巒盡誇入水長人見纔覺浸膚過客難若使神龜重協瑞免教腳下起狂瀾


杖笠韓城道蕭條旅思中土深塵跡暗村廢社壇空野水連天碧晴霞燒晚紅相逢各不問去路只匆匆


萍蹤無定住暫為空山留落葉飄如鳥荒雲淡若秋簾輝蟾影直鐘動水光浮昨夜有微雪冷風吹不休


風穴幾時到晚行不暫停暝沙博雁白沆瀣閟峰青擔人肩知重途遙杖覺靈翻思黃面老雪夜睹明星


谷口蒼涼萬木深冰天朔氣釀獅林空心潭影恒朝夕崑為山光自事參親入室再參敢喝傳心潺湲澗水長流澤若個窮源肯為尋


心馳歸覲切師去到方聞萬木仍幽壑千峰鎖白雲羨君能繼席愧我贈無文試看家聲振禪燈遍界分


移竿何處靜垂綸鯨釣仍分汝水濱一世銜冤叨父訓三年累德愧門人茶香鼎熟松窗語殿古寒深坐榻塵好是行藏無可覓朋儕相向話來因


真儀今再禮何處問師心道大輝千古峰高壁萬尋乾坤騰浩氣江漢注靈襟頂相無能見鐘聲出暮林


當年棲息地今復見行藏駿骨逸天馬奇毛翥鳳凰苔封仍仄徑薜翳已沿墻蓊鬱峰巒秀綢繆殿閣張一枝巢父穩十笏凈名良竇啟乾坤隘窗開日月光高巖無六月古木有千章鈴語天風動溪鳴石瀨長清涼圖入梵絳葉柿飛霜塔影輝蟾魄松濤涌法堂雲生煙壑杳雨歇菅茅香澤廣山藏豹林深角挂羊靈花韡疊疊覺樹茂昌昌感遇誠非偶狎盟豈是狂遐心胡爾棄斯道屬儂行裕後聲烜赫光前燄煒煌顧瞻為復眺憶念不能忘


秦西燕北兩分光坐對寒燈話夜長壁落短笻扶瘦影甌花泛茗潤枯腸半生知己連禪榻奕世同門振祖綱最是劇懷談不盡滿天零露欲飛霜


庭前古柏尚垂陰遺蹟空存事已沉唯有汝墳江上月孤光夜夜照禪心


合浦珠沉用已潛瓊漿漫說水晶鹽墦間總見齊人乞李下休誇仲子廉剖石未能憐卞壁臨風猶易息燈炎曠懷獨許寒山子凍筆時呵未放拈


屈放當時獨善身何如舍己以從人簞瓢有意非真樂裘褐無心不是貧幾度嶺梅香晚歲數莖雪竹傲芳辰年來未覓同文社孰向窮經間泣麟


占得幽棲適性靈東風蘭壑自香馨如何獨有金剛眼不向人間逐浪青


已知黃葉止啼錢萬里終南獨往還竹杖頭開撐霽雪芒鞋跟斷踏春泉迎風解頰桃將笑向日舒眉柳欲妍歸到靈源呈舊面莫將此話作機緣


細雨霏霏瀆草根新晴喜見補燒痕煙沉濕氣霾山麓花映寒光照水村歸雁有聲天際迴片雲垂翳日邊昏應知芋火煨衡懶石上松蘿只自捫


新晴野望遠山根草色微微染翠痕綠水通渠過柳陌紅霞放眼入花村泥銜燕嘴香猶滑醉倒金尊日已昏何處茶煙高避鶴松稍占斷虱常捫


山堂繾綣獨謳吟歸雁飛飛向北林蟢有晴絲垂几席庭無花片惜春陰尋源不汎漁人悼滋啘虛懷楚客心遙憶江南遊詠處鷓鵠啼落亂紅深


松風畟畟遠塵埃鵲噪高枝報客來古調詠詩傳雪嶺翠雲捧日照香臺喜瞻佳句金聲振坐接清談玉麈開此際林泉咸屬望人天一吼響如雷


涇原南望盡平川村樹啼鳥夕照懸蕭相城空耕后土漢王陵在牧荒煙千峰落色來天外二水競流伏檻前古道無人行跡少野花芳草自年年


餘寒消盡屬東風是處春光物色同石罅草絲縫漸綠花嬌桃葉襯偏紅盈盈一水江初漲鬱鬱千林畫自工農許歸鴻歸未得煖沙由在夕陽中


韶光二月半春殘花事紛紜興欲闌渭北水聲同海甸終南山色似龍安菜根香散晨炊熟土井泉深綆汲難見說幾多塵世客茫茫欹枕夢邯鄲


漠漠川原鎖夕暉遙天盡處鴈行飛秦宮隋苑樵歌起漢寢唐陵牧笛歸南北山峰青不斷高低春樹綠還稀璜雞只在乎蕪外時有清風拂釣磯


偶作三秦客春深涇水邊衝波看躍鯉扃院聽飛鳶茶熟來修靜詩成寄草玄嶺南與濟北祖擔自橫肩


涇水溶溶臘雪消春光二月興偏饒放開柳眼盈芳陌笑破桃腮綴露條壟外看雲秦樹曉風前倚杖楚天遙池塘綠轉將蛙部物格由能憶子韶


蕤柯翠滴半松杉園杏花飛墜鳥銜遙憶碧巖高隱處一簾疏雨論風旛


曾向文林葆聖胎仙葩今對法筵開紅英浥露乘春艷粉萼農香過臘梅十里不隨塵馬去孤村豈逐涵旗回枝枝笑破頭陀面戲蝶遊蜂莫浪猜


絪縕淑氣瑞香濃本時刪益智功日檢青箱循舊業花縈紫菀發新叢鎖陽山徑無冰片續斷溪流有木通竹榻使君過半夏窗櫺故紙不防風


露浥芳姿濕絳痕春暉綺樹麗香溫光搖晴日參差影色映江天遠近村流水何年通釣艇令人沒世憶仙源殷勤欲訪漁郎問寂寞東風正掩門


相將節序屆清明土霧昏昏未肯晴歷世百年虛夢幻謀生千計泛蓬瀛座中桃李皆春色枝上笙簧盡鳥聲景候遷移憐駐錫麻衣重補欲身輕


閒把瓶花插幾枝翩翩蛺蝶滿庭墀一簾風細幽香散縱是瞿曇也不知


憶爾當年禮覲時皤皤兩鬢已垂絲分持衛食臞形怯遠歷風塵健步奇芳草無言春欲暮落花深徑自支藜西來若問庭前柏趙老婆心說向誰


花泫芳叢露荒原已及春笻枯形節瘦苔破辨痕新處世難知己臨機不讓人幽居惟養拙大塊一閒身


野色彌芳草春光逐杖藜苔生青砌石燕掠素塵泥築塢花為徑裁衣布作畦南華雖有述物性總難齊


雨濕春花艷風牽徑草長畋流窮遠水掃榻倩叢篁難字書多檢澄心世久忘纖纖林外月疏影落微涼


卻勝山林僻而無廛市喧軍持時貯水瓦鼎日生煙雨後園蔬長枝垂果樹偏間來書草聖那復傚張顛


臨崖俯瞰錦山川灼灼夭桃氣欲然爛熳晴霞擬繡嶺芬縕香霧靄春煙但教涇水通漁櫂未必秦時有洞天青帝若能常似舊蓬萊無復羨三千


閒來徙倚悵飛鵬世厲如羈足韝繩迷屧常深方丈草曝陽時補坐床藤每思立雪巖前可更憶傳衣嶺外能誰惜少林西祖意千峰高處幾曾登


看山隨野外曳杖過村前犬熟無驚吠榆生有繫錢青黃兼菜麥南北雜桑田景物同人意風光勝去年


處處聽啼鳥行行踏落花好風牽壞衲白日映流霞樹老莓苔積原平眺眼賒炊煙新篝火隔堡是人家


寺古依平麓春深靜隱淪落花紅雨亂歸雁白雲屯坐觀無生理覺從有漏身萋萋芳草外不盡醉遊人


春光疇肯惜友愛獨相鄰辨盡諸方眼師宗未可人天涯猶布衲世界老風塵久矣禪鋒歇因君話主賓


小窗聞鳥語關外故人來塵世悲戎馬禪燈冷砌苔書從前月寄懷向此時開離思應無限深宵話燭灰


蔡州拂袖自城南屈指頻過歲已三別後卻憐消息杳書來忽得驪珠探關河暮雨西風疾江漢春泥燕子含紙上猶旌興福好放禪鐘寂久停參


野外連天草春光欲暮時看山移白日聽樹囀黃鸝花落風還細簾疏月到遲同條千里外尺素連相持


春色滿花涇春光靄戶庭遠山殘照紫古柏一林青墨氣飛香翰龍蛇走筆靈千金真罕購什襲在茅亭


雨洗空階凈門關院草深看花成獨笑展卷只孤吟篆裊爐煙散香浮茗碗勘何當過問訊一慰客居心


繁陰交漸綠春去夏初臨花落常疑雨鳥飛只在林檢書將擬見過客喜聞音想得心齊處閒雲坐自深


青青草色滿春池坐倚南窗檢舊詩花意不知禪影瘦破顏猶笑飲光師


翻盆不住潑天涼蚯蚓緣階上法堂點點含生垂樹葉聲聲冷翠濕苔光函經飽蠢成雕篆巢燕饑雛語畫梁坐看殢雲飛靉靆墨花詩草硯田荒


山寺蕭疏過雨頻蟲聲寂寂久為堙青迷遠岫高低樹綠襯沿墻上下茵畫幔香消梅紙潤翻經蠹損帙痕新可憐少室花三放那識靈苗別有春


長夏高原事事幽荊扉獨啟看雲流虛堂漫自調龍象諧俗無妨應馬牛薄暮江天風淅歷連村晴樹鳥勾舟殷勤好向磻谿問近日何人用直鉤


原高地僻勝居山雖設柴門亦不關說法堂前蔬圃綠沿階石上蘚痕斑投詩有客長過榻瞬目無入為破顏黃鳥時聞深樹裏高枝不住語綿蠻


傍池楊柳綠浮煙半近村居半寺邊綴露還同隋苑曉飛花不取漢宮憐風前嫋嫋思張緒月下聲聲叫杜鵑勿謂荒原羈絡馬長條今已見參天


奇字相忘近日無那堪髦俊說工夫拈香擇火人皆見種月鋤雲我自圖子建文章推繡虎蒙莊岩穴等豐狐對君不惜金山問雲衲還將贈碩儒


三竿過懶廢垂綸積厚蒼苔滿院新濕氣尚蒸前夕雨晴軒猶凈隔窗塵柏欹檻外頻傾露鳥語枝頭似喚人俯仰衡門歌復嘯誰知此意適吾真


松門鎮日望南山碧嶂丹崖杳靄間秀色詎知供飽眼明霞相對益頹顏雨添樹杪峰多翠水落雲根石自斑行道比年人似粟幾能幽壑共雲閒


深院無人坐亦佳柴床終日絕安排吟風好鳥歸清梵糾月疏林到素懷向去寒暄都契合近來言笑總成乖閒雲解謝車塵跡長抱青山獨偶諧


仄室新成搆簷低我則降坐禪人在榻捲幔月臨窗露下凝珠綱花飛點石缸幽棲擬丈室垂釣憶三江


岐黃學術素儒冠三徑田園樂自安屋後栽松方處士門前種柳賸休官童顏不向丹經駐蓮漏還從白社看愛爾塵緣姑少暇時攜鳩杖訪宗壇


茅檐土榻分元甘養志崇高自古談懶瓚黃麻曾止鳳芙蓉紫服幾回驂緣從何地今居北道在隨方任指南疇念秋深臨祖域忍將高臥放痴憨


墻邊多種樹愛爾獨繁陰白拂枯僧定匡床古佛心枝高根自固幹老葉還森圓寂聊相近翫珠時一


大暑流金處弗寧濃陰日午罩槐庭老榆作枕將移簞童子敲門欲上經蝶避炎蒸香翅軟鶴愁巢孕古松青獅絃漫調嵩山曲未識何人為解聽


山莊習俗慣來頻高架俳優用享神媚眼功名今日戲浮雲富貴暫時人當場喜著衣冠美轉盻愁看艷冶塵做盡機關成一笑更闌人故總非真


千林搖落葉飛霜一帶晴川半夕陽紫塞沙寒迴雁陣昆明露冷墜蓮房旋春脫栗炊新飯漫記殘編檢舊囊幾度郢原高處望茫茫雲樹鬢毛蒼


去年此日到禪窩今日攜笻喜又過已見布金成梵宇更瞻留玉有檀那黃花霜徑同緣少紅葉秋林入畫多自是願輪超象外還將寶筏渡娑婆


經天甲子始週輪畢集群賢慶誕辰出世昔曾稱一佛懸車今已樂三秦緣從西竺窮真諦豈羨南華說大椿居士青蓮詩酒在知君金粟是前身


高原獨偃息巨釣人沉鯨愛月不關戶看山還倚楹秋深平野闊葉落半窗明未解幽栖者空憐白髮生


一塢如山卜此居煙花象外賸茅廬簷非避俗低頭早榻止容身願足餘晴霽曉開村樹密鐘聲晚度夜窗虛毘耶丈室休嫌隘獅座何曾滿得渠


託根依凈土冥密翠何深傍石窣花逕巡擔護榻陰枝高還倦鳥節上自虛心底事相看客敲門亦為尋


籍甚清名久欣傅冠借吳王心抒速眷民瘼望來蘇江闊風帆迥雲間漢月孤登庸思碩輔終始候冰壺


喜托鄰居近機緣契獨深投閒來半日知妄息三心麥隴移秋候河梁動別吟虎丘多聖蹟舫到亦相尋


雅集祇園午夏長彬彬文質倍風光詞工白雪塵都凈句入青蓮世亦忘燒晚雲霞舖地錦橫岡草樹噴天香伊蒲幸飫群公饌好待栽蓮過草堂


何處存知己居然借一丘若將容我懶豈為避八讎野曠蒼煙合磚拋白璧收景從懷斗仰明月滿齋頭


常思顏子樂第一出塵流跡泯形俱化機忘道可求鵝瓶欣陸亙蝶夢托莊周未到無心地關情總是愁


長揖風塵客還如出獄囚因無心所住故有語相投聽籟從諸響看雲每獨留念能枯得盡底事怕驚鷗


煙花超象外寂歷靜何其屋破從雲補垣頹任草支偶因僧索偈倏爾詠成詩高士亦來此社蓮若可期


雨後稍清暢幽尋獨坐時偶舒空裏眼未是眺中詩綠蔭前村樹紅披曙日曦無人知此意唯羨義真師

