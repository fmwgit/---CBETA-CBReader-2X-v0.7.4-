嘉興大藏經（新文豐版）數位版, No. B299 三峰藏和尚語錄


達磨之孫 不重禪定 解脫匪存 廟貌嚴靚
塔勢雄尊 弗關性命 循末討論 夙夜怲怲
羸立疲奔 請觀前聖 直截本根 四顧空淨
橫豎併吞 天衢絕徑 蕩蕩不痕 大機全勝
大用雲噴 斷際超倫 提祖父令 旋乾轉坤
溈仰聲應 五宗始藩 我祖秉正 照用煌焞
機對飛橫 則有雲門 兩支雙勁 同源崑崙
洞水澄泳 綿密粹溫 心王顧命 法眼開屯
藥因救病 荼苦戴盆 天關不 大哉宗原
單提古政 東國赤幡 多羅懸證 河注重翻
霧罷開瞑 手拂朝暾 視者徒瞪 扼要弗煩
大方無諍 大文無掄 大聲無競 上報師恩
吳山青亙 具區可捫 向當斯定 爰有後昆
心心智證 乃真達磨之孫


五雲影裏優曇出現中有牟尼不從見見不見見者復是阿誰一朵優曇在五雲堆主中問主覿面相舉今生今生我即是汝


舌未動時鍼鋒先到一鏃三關佛光照耀試問復輝筆落何處佛在汝心描摹無地二人一佛一佛千億我今贊歎本不識佛


讀誦法華期見好相夢中暫歇佛現天上放光摩頂身心快暢印爾參禪超度格量因之刺血摹彼佛像未索偈贊三十拄杖咄哉復輝跌破甕醬


心血灑空成六牙象我即遍吉唯行無上手注甘露灌沃天壤眾生霑者盡脫羈鞅惟我眾生即我心血我血我心及我遍吉一幅剡藤非空非實試問密公如何是佛竭盡海流雲門矢橛


我括其囊師放下袋豈曰同心若契其概千古相逢笑未休憨卻肚皮艮其背


聖流一入坐斷古今生滅滅已空裏玄音仲尼擊磬伯牙撫琴迦葉起舞誰曰無心南無觀音返聞自聞


音不可觀水不受月名觀世音我復何說念觀音力毒返本人毒本人者即毒觀音彼此俱毒萬事已足大悲心中全德全福作此說者如月在水南無觀音我聞如是


觀不可音音則耳旋音不可觀觀則返照照返為聽耳旋為見聽見圓脫音聞如電世出世間大悲非緣水乾月落心境歷然


竹風琅琅吹笙鼓簧于此直薦劃地超方觀此觀滅如器中鍠


月本空輪光從何發水原無濕波因何汩輪波兩空光交水月水月光中一鍼一線鍼線密處大士出現水為齋者月是其心齋心空冷百鍊精金七十餘年空月未午大士水齋無今無古


菩薩何在在鍼鋒上略通一線即見玅相頂葉垂垂足花漾漾自從耳根豁開寶藏鍼鍼密密如喝如棒儼坐當陽誰敢近傍


腳腳踏著無非象步頭頭恰好正是普賢若道六牙六度還須參取諸池玉女絃歌聲裏花如雨


智不到處智從何發惟此一句要問菩薩雙手擎拳赤面青髮嘿然不言盡情相答


汝何太直拶著便道不識攪得風昏天月黑江之南江之北面壁九年非語嘿賊賊賊怪你肯箇覓心了不可得恨我那時拄杖子不在側咄


梁皇殿上容不得五乳峰前不敢言有甚西來底消息幾番服毒討熬煎咄政好三十大棒依舊趁往西天


道箇不識臨井下石打折門牙冷地逢敵六翻用毒祖師標格何待西來九年面壁咄攜歸隻履此方安省得生風攪八極


冷坐無言壓門湥雪父子相逢通身是血此處承當不勞多說及乎再問安心千古納交敗屈屈屈一隻皮鞋又重出


乘興東來受梁皇屈擲葦便行戰敗走脫收拾殘兵止剩一缽孤錫浪浪困頓湥雪早等一人一臂已失今日兒孫氣始揚傳來一刀逢人截咄


九年等待捕贓捉賊斷臂覓心一朝獲得五乳峰前千古法式三鼓緩鳴入室之則代不乏人世起英傑插一瓣香頓超百億關外重關室中再劾賊賊


棒頭迸血面門秉鐵不會向人肉裏抽釘倒與後昆眼中著楔不得通翻見結千古萬古此冤難雪直須投向火中貴得惡形消滅摑


七百年來臨濟被人抹殺無地惟有者老禿奴偏要替他出氣惹得天下野狐一齊見影嗥吠不如自家打殺便與劈脊一擊

