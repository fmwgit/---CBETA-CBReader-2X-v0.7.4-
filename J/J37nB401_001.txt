嘉興大藏經（新文豐版）數位版, No. B401 浦峰長明炅禪師語錄


本質貞誠 生緣涪上 參叩諸方 眾中龍象
哦褫東山 互相唱和 一喝當陽 闍黎道破
湖北酉陽 信杖所指 澧州沅州 行道之始
浦峰虛席 待公重振 三年開拓 百度維新
衲僧四來 單提正令 獅子同群 門庭最盛
隻履歸時 猶打口鼓 緇素感傷 淚下如雨
塔於寺左 平生事全 法胤繼起 正脈永傳


據令威嚴下一槌銀河斗柄面南移人天百萬齊傾耳誰薦鋒鋩未露時


將那一通發問機就身打劫便酬伊當時不負婆心旨玉轉珠回透錦衣


機輪纔撥轉言外知歸意雲散頂門開虛空撲落地馬窺鞭影去還收千里追風得自由


一枝拈出露全機笑破頭陀鐵面皮底事西天曾揭露至今東土起光輝光輝起獨振佳聲世莫比正法眼藏瞎驢邊殃累兒孫冤入髓


須知地獄與天堂覿面拈來古佛場若道三禪垂妙手髑髏穿盡眼生光


千百億身只一身呼來應去太分明個中若擬纖毫子平地迢迢隔萬程


明明遍界絕纖塵藥草高低一樣春好是善財不錯過拈來覿面便翻身


正令全提元不昧雙眉策起一機酬復從阿耨達池出源遠流長澤九洲


聖女指屍皆悉悟天人帝釋齊圍護七珍羅列應時生動地雨花無有數七賢女天帝釋明明指出不應谷無陰陽地無根樹一毛頭上翻筋斗一一毛頭皆顯露


不病病中以熱謾默然不語更無端法門不二憑誰入鐵額銅頭到此難難不難家家有路透長安幾片白雲風捲盡一輪明月上高巒


莫將以八亂分析海藏無窮只一滴非是唐言非梵語摩訶般若波羅蜜


雷音海口鼓波瀾七處重徵作話端逼拶阿難無一物依然北斗面南看


大士講經一句收不拘文字義全周當時不遇誌公老一段香風逐水流


法地安然不動移端身正坐恰相宜大梁扶起真天子共證如來向上機


堂堂一大士錯向語聲委是個上大人自然可知禮


從前佛佛授威儀覿面難藏向上機珍重阿難持缽去家風千古為人施


迦葉門前倒剎竿阿難肘後便承當而今莫問當時事口出靈機不覆藏


者段真風匝地奇佛心天子未曾虧舌頭裂破生荊棘報道大唐識者稀


數百僧中出一頭三更月下獨南遊而今一派曹溪水到處源源接上流


非是風旛非自心端然見處長精神撥開雲霧乾坤別鐵樹花開朵朵春


信手拈來不是塵呼為直指早疏親祖師一段真消息萬象之中歷歷明明歷歷不用將心向外覓但能毫髮不干懷清風匝地有何極


獨向空山寄此身白雲深鎖翠無塵自從埜老來菴後百鳥啣花沒處尋


磨磚作鏡有來由忽地光生照不休殃及馬師胡亂後安邦定國治春秋先行不到處徒勞坐禪求佛末後太過處不踏凡聖兩頭咦大方獨步縱橫由四海魚龍一線收傳家盛世莫儔至今千古為淵流


活鱍明珠輝天耀地不動身形萬緣應備


垢盡塵空古鏡玲瓏鐵鞭擊碎誰照影中


高臥猊床伸兩足如如浩浩渾無物卒然院主問安時日面佛兮月面佛


匝地風生花雨飄寒將木佛當柴燒眼睛動處全機喪落盡眉鬚果自招


儼然一會寶靈峰釋梵諸天繞大雄獅子嚬呻金色內象王回顧玉毫中座土香雲生拂拂眉間瑞相現重重好是天台眼界闊人天百萬總包容


多年冷灶變初爻禍福無因果自招好是杖頭來擊碎至今古廟不生妖


喝下驚天震地雷銀山鐵壁一時開耳聾三日猶閒得殃累兒孫吐舌來


全機大用不虛傳挂拂遭呵豈偶然金鎖玉關掣斷後巍巍獨坐大雄山


出窟金毛奪父機箭鋒相拄見臨時傾然掣電雷卷秪得丹霄獨步歸


爺娘俱喪家堂冷落哭向師前討個巴著一坑埋卻始為親免得時人亂十度


刀下貓兒濺血紅徹聲痛快又悲風草鞋翻出衝天志千古流傳正眼通


元來問著索還牛鼻孔金繩未解收呼喚當時牛應諾擎頭戴角始風流


老大宗師出一頭問伊見性喻獼猴當時一摑惺惺著始信渠儂得自由


池陽面壁止兒啼剔起眉毛幾個知若是瞥然真上士三千里外詠而歸


自吹自詠風光遠兩手持來德不孤非是因齋成慶讚大都屈曲為渠殊若是個中靈利漢機先早已見親疏


不婚不嫁一家親鼻孔團圞搭上唇劫外風光閒話會春生碓觜吐花新


廓然默契本無為千聖難將正眼窺奈是石頭憐子切叮嚀句句是玄機


牛皮看破大玲瓏無義無文徹底通碧眼眉端遮不住唐言梵語見心宗


大地山河無價珍癡頑不識草中行廓然一段真消息付與無心閒道人


三世諸佛不知有寥寥寂寂無窠臼眼光爍破太虛空一一面南看北斗狸奴白牯卻知有善能拈棒打顛狗與伊立地換皮毛張牙露爪解哮吼


勸君不用別思量處處分明是道場廓然虛空無向背春來依舊百花香


二龍海底問明珠腳去拳來勢自殊好手手中呈好手鋒鋩不犯世間無


雙獅會遇意非輕把手毘盧頂上行踢倒飯床誰委悉落花啼鳥一般春


趙州探水怪施為平地生波不溼衣拄杖靠來清徹底滄溟深處少人知


坐斷兩頭個獨尊銀山鐵壁碎如塵端然正眼堂堂鑑霄漢群星拱北辰


草賊侵邊惡氣生烽煙寒路斷人行安寧幸有將軍箭勒馬歸鞭賀太平


歸宗作用沒人情特地斬蛇接上根頗奈傍觀不展眼至今有理不能伸


香湯灌沐紫金軀引得東風爛熳吹無限春光收不住和煙搭在柳梢絲


打開八字路堂堂難畫難描又久長任運縱橫元不昧分明千億絕囊藏囊藏絕甚奇特何必釋迦又彌勒


長髭未向嶺南還功德圓成眼豁然好是石頭重點破紅爐始見雪花鮮


一喝金剛寶劍分寒光凜凜耀乾坤全機正令無回互擬議傷鋒喪膽魂


一喝金毛踞地時爪牙鋒利露全威千妖百怪盡藏去縱是文殊不敢窺


一喝探竿影草時淺深真偽盡皆知縱橫妙展龍蛇定腦後抽釘拔楔奇


當陽一喝震如雷聞者曾教吐舌回不但家聲千古重門風代代向人開


長空雲散廓無依皎皎孤輪燦碧輝分鑑五湖收不住團團搭在珊瑚枝


父子相投意味賒不從別處轉周遮善能提挈處伸手千古風流出當家


坦然古路上台山婆賣便宜指客還卻被趙州來勘破為人走出者重關


正眼秪從一線窺七斤衫不爽毫釐宛然錦繡隨時著未劄金鍼信手提袖拂山河成一體襟藏日月照雙眉而今挂在虛空外暑往寒來渾不知


第一訣聖凡情絕出匣吹毛倚天照雪


第二訣弘機辯哲一等垂慈斬釘削鐵


第三訣口無兩舌萬里雲收青天皎月


撥草瞻風覓舊蹤不知南北與西東牧童擬在溪山處踏盡溪山幾翠峰


徐步追蹤意氣均一山已過一山春碧巖雲斷青眉展宛爾霜蹄特地新


靈蹤親見興悠長舉著分明妙體彰始得東風呈花面腳頭腳底露堂堂


計窮力極始相逢捉住天然一竅中鼻孔扭來繩索貫顛拈倒弄活如龍


鼻頭拴著任牽拏牧護山童得意賒不令東西兩岸觸洞天深處飽煙霞


牧童牛背把鞭揚拽轉回頭笑一場鐵笛橫吹搖海嶽歸家芳草自天香


全身赤灑任優游直把鞭繩解放收踏破蒼苔心境沒惟留明月照高秋


頓盡人牛不見蹤光含宇宙太虛空就中一點真消息任運縱橫絕繫籠


幾經風雨幾經秋堪笑騎牛更覓牛舉似作家同照用烏藤倒拄牧歌休


拖泥拽水自迢遙總為人間債未消戴角擎頭張劫外春暉萬里足豐饒


山中行縱橫驀直坦然平擬若就中剛舉步萬里雲從足下生


山中住壁立萬仞無回互世界三千足底藏不用個中涉寸步


山中坐玲瓏四壁不知破明月清風任往來室間幾見煙霞播


山中臥坦然大地為床座雲作幕兮月作鉤閒眠不管春秋過


性海圓澄寂明心悟本宗真如紹佛印道證永弘通


西來一脈胤攸綿付與兒曹意未偏不但門庭開正眼聯芳代代祖燈傳


濟北宗風萬古輝從茲觸碎更無疑金剛王劍親分付殺活全提任爾為


平常無事得閒饒畢竟閒將甚處消晚剔寒燈翻貝葉旦鋤曉日種青苗千峰埜色入簾靜一枕溪聲帶雨潮舊日臺城莫復問松關時出看漁樵


雲壑幽深不掩扉家風與世竟相違泉流清濯林間耳山靜言忘物外機峰頂沖霄容我足崖懸碧仞許誰歸分明獨露劫前事一道神光萬古輝


自惜寥寥祖道危白雲深處掩柴扉鐺支品字煨松米葉剪成文補毳衣萬境空來忘管帶一機休去絕離微雖同世外煙霞老懶把龜毛拂子揮


滿目雲林世念灰蕭蕭石徑長蒼苔天高曉色頻相照澗泛濤聲獨自來寧使幻軀藏埜壑休將清志易名才荷衣松食甘隨分德重丘山憶大梅


住處幽閒別一天玲瓏四壁絕塵煙谷風時送雲來往竹影頻移屋後前翠草懶除階石沒落花慵掃埜苔研有人問道山中事山色青青是自然


歷遍諸方向上禪何如碧嶂寄生緣茅廬空寂留雲住竹榻清虛抱日眠道在目前由自用法非心外許誰傳古今幾得忘塵世唯有燒菴大隱賢


謾道休心母自欺幾歸青嶂縛茅茨攀龍附鳳憑人愛步月吟風我自怡清浢出嶙難免濁白圭受玷豈為奇自從巢許潔身去誰向溪邊洗是非


雲瓢雪笠放身閒跡寄崚嶒煮碧泉補衲芰荷收夏日燒鐺木葉掃秋天缽盂唯仗青猿洗書信無勞白大傳藜杖緩扶千嶂外優游風景翛然


自愧愚頑恐世嗔千峰峰外寄閒身徘徊有意敲風月應對無心驗主賓谷口漱泉龍吐水樹頭刷羽鳥啼春分明聞見非聲色可惜人多認不清


道人閒放卻山行天外浮雲染袖襟竹杖點穿潭底日棕鞋踏破草頭春危巒峻嶺開心印幽澗清溪轉法輪如是風光無間歇苟非同道欲誰親


頻交山埜最長情日用生涯本現成葉落無窮添石灶泉流不斷就砂鐺閒來採菌和雲煮時去拈蒿帶露烹者段家風真快活何須持缽入王城


薄暮扁舟泊楚湘寥寥誰問古松篁臺貽術合風遠石勒詞同水韻長霧翥峰頭猶浸溼月穿波應自生涼鵊啼未盡當年意疊疊空山花自香


南北閒遊不定方白雲無繫任飄颺杖挑日月清風遠袖拂煙霞道路長千古名藍留玉帶三年法席荷金湯何時再憶靈山約相共同開選佛場


開窗極目詠來頻何處堪追往昔人岸上白雲迷草樹壁間黃鶴出風塵山河壯麗獨稱楚樓閣巍峨尚憶辛煙景凄凄牽客興悠然一笑兩城春


冰消古岸水生雲風拭長堤柳眼分叫客埜猿深澗度喚人幽鳥隔林閑金鱗透海誰能識靈翮摩天孰與群此日送君春興遠好將祖令振乾坤


武陵西入避秦境千載峰巒疊翠蒼松老無枝棲鶴冷山寒有雨帶雲茫洲頭船爛沙生草洞口桃開水瀉香珍重漁郎津莫問溪源盡處是仙鄉


風剪溪雲徹磬聲門前山色畫圖明雨收日霽乾坤靜霧斂空澄海岳清花燦薜蘿堪舞蝶柳明沙岸亂啼鶯斯時漸覺寒煙退揭露春光滿上林


形影多年寄此山曾無餘跡到人間君來相訪藤條直我憶難酬玉帶環五夜敲詩隨竹詠三更步月傍溪還白雲也愛深幽處飛入茅簷作護關


山寺眠雲翠幾層綠陰滿徑拂垂藤松蒼宜寄天邊鶴竹密堪藏世外僧夜淨翻經隨月轉曉晴策杖共雲騰禪棲處處皆蓮社何必廬山又遠登


明月相看意趣濃故人何幸得重逢槎乘澧水昔年共詩賦辰山此夕從唯把酒卮消世事慵將古鏡照衰容翻思千里舊遊處秋水連天兩地同


空山鹿苑宋時封雲鎖參差閣幾重竹影蕭蕭鋪淨几松聲謖謖落疏鐘烽煙變態昔人去荊棘刪開適我逢三載煥然成法席脈傳臨濟五湖通


扶笻登古寺山色影沉沉竹徑輕風冷松庭積霧陰流泉頻瀨石幽鳥倦啼林且喜主人意慇懃慰客心


中流浮一葉雨霽度寒煙水面涵天碧波心浴日圓山從畫裏出舟向鑑中旋飄渺無匯際乾坤盡坦然


雨後空如洗天街水氣涼松窗穿日影草閣射晴光石澗流泉韻山花帶露香綠陰青嶂外歷落鳥聲長


閒步清江上遊魚自往來青山煙外賞白眼世間開喝石連雲走拈花帶露回蓬門應未掩待月且擎杯


永夜鐘聲盡紗窗映碧空有星皆向北無水不流東明月千秋共清風萬里同感懷重訂約彈指話奇逢


九旬駐錫歡偶爾話離難拽杖尋幽僻隨雲度別巒人情懷日暖客興怯春寒若憶知音句溪聲時與譚


林深啼埜鳥巖碧著雲衣怪石纏藤瘦疏梅點雪肥江濤浴日冷山色帶春輝快我閒遊處東風杖底歸


三年雲夢遠今喜得重遊柳復垂幽徑松仍蔭古丘開眸山色舊洗耳水聲悠坐共三生石愴然失故儔


聚首雲林春色深胡為此日卻分襟一莖杖指青山遠對月敲詩孰共吟


歲歲江山未改青煙波渺渺聽無聲漁翁艇繫蘆花岸不釣寒江臥月明


曉立東風淑氣催寒梅崖畔幾枝開松深竹冷遊人少鳥宿庭階啄綠苔


硯墨池香欲寫詩得君青色又呈題風牽雲斷山升日影入書窗畫翠枝


影掃苔塵塵不移枝枝偏與靜相宜風高且寄雲深處出釣金鱗定有期


幽居實籍爾為籬高節凌虛逼四圍密葉豈容蝴蝶戲疏枝惟待鳳凰棲


拄地撐天節操高雲霞堆裏鼓波濤心空未有煙塵跡只與松梅作故交


秋江淺水碧沙明引入淵源一派清轉盻老龍蟠杖底風雲相送浪頭平


橫江分秧撥艫艟一葉飄然煙霧中時出武陵山色好滿斟對菊駕同風


爾我相依一載周臨行一句話難酬狂心歇處家山近切忌逢人弄舌頭


擔囊負缽入深彎將謂通身放下閒無那風寒難久泊又隨雲水過他山


黃花流翠艷天外碧雲重賞興雖無酒登樓別有峰


庭際秋光早何如此夜清山河群象影盡與月同明

