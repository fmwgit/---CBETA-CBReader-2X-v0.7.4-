嘉興大藏經（新文豐版）數位版, No. B491 天寧法舟濟禪師剩語


日生月落古乾坤錦繡常明劫外春分手一時輕攪動二千年後尚煙塵


寶王陞處真風露百萬人天方快睹可憐表裏舊山河都向文殊椎下破


外道雙埋陷虎機恰逢師子振全威干戈不動山河定無限盲人穩步歸


廓然無聖絕機輪打破重關百萬門雨過落花紅滿地行人猶自不知春


透網金鱗已俊哉漁人猶自下鉤來金鱗插羽驚雷外鼓掉翻從別浦回


子湖堂前一狗子渾身劍戟為牙齒多少銅頭鐵額人來到子湖門下死笑倒東村王大哥伎倆全無不奈何


中原至寶果然收一段清光映襆頭不是親遭興化老至今高價有誰酬


趙州狗子無東壁挂葫蘆趙州狗子有面南看北斗未能一鏃破雙關多少痴人隨語走


國師三喚響如雷侍者連聲亦俊哉卻憐杜宇空啼血一片春光喚不回


日面月面飛星掣電前溪一陣回風流出桃花萬片監院卻負馬祖馬祖不負監院


德山老漢獨行無伴婆子一拶通身流汗當時點處即翻身何須更到龍潭畔


不落不昧莫生忌諱師子咬人韓盧逐塊夜半蒼龍吸海乾天吳海若俱逃避野狐身野狐身從來墮脫皆三昧


提起霜刀正令行兩堂有眼只如盲趙州特地呈高手爭奈來提陣後兵


江西一喝定綱宗三日非唯百丈聾直得鐵圍山倒走至今消息不教通


拄天拄地黑如漆動用之中收不得首座當時失卻眸堂堂大路生荊棘


出門道路正迢迢踏著山蹊禍便招若是腳跟親點地從教萬里盡蓬蒿


昔年家富盡來親今日無親秪為貧自是主人行處別非關百鳥不知春


逼得優曇劫外開宗師密語似驚雷菴前風月依然在百鳥銜花不更來


漫道騎牛不識牛茶甌能放不能收雖然蹄角分明在野草青青滿地愁


大笑呵呵放下盤家珍盡底付君看卻憐未具仙陀眼猶更栖栖說布單


笑裏吹毛快露鋒遭逢還似不遭逢黃金爪下翻身轉賴遇明招獨眼龍


鳴剝剝兮都漏泄霜刀元是并州鐵斫著堂前露柱腰石人頂上流鮮血


不是幡兮不是風扶桑夜半日輪紅都緣輕把家私廢落賺兒孫箇箇窮


四十九年三百餘會口海滔天雷音震地直至于今猶鼎沸剛道不曾談一字贏得兒孫滿大唐脫空箇箇無巴鼻


電眸炯炯雲鬢垂垂賺善財飽經煙水瞞文僖特舉玻璃是文殊非文殊金毛師子奮全威稽首如空七佛之師


大行願王全無神變念念攀緣新新不倦普眼在紅蓮座畔怪底難逢善財行毛孔剎中驢年可遍君不見象王迴處好風光物物齊彰菩薩面


金剛三昧普門圓通極三際小彈指頃括沙界一微塵中熱惱邊灑天甘露冤苦處吹吉祥風是謂以大悲幢無礙解脫現一切眾生喜見慈容為舟為楫於生死瀑流之中而響應無窮者也


六宗電掃渾遊戲東來要展撩天鼻秪圖平地活埋人不知觸忤梁皇諱從此摧弓棄箭慚惶滿面賴遇神光雪中覷見白日青天拖閃電安心一句雖方便惹動干戈連赤縣千載餘風猶未殄


毘盧遮那佛華藏十處十會一際法一會含攝一切會一切法入一法中不起于座遍十方十方塵剎同時遍一一塵中諸佛剎清淨眾會莊嚴海譬如因陀羅網珠重重無盡互含入過去無始劫波前至盡未來劫後際相續無間熾然說文字句義悉平等如是廣大法界經具足在一微塵內如一塵內法界經一切塵內經悉然是為佛華毗盧藏一切眾生咸具有妄想顛倒所覆纏全身在中自不覺汝今景彼功德山生死洄流屹然住此法界海修多羅過去多生已熏習今於如來法末世建立無畏法寶幢頂及兩肘兩膝輪現前禮拜毗盧藏當其任運禮拜時諸根諸塵遍法界根等周遍法界時此毗盧藏隨周遍一身遍禮一切經一切身禮經無盡出過諸天供養雲咸從汝身五輪湧十住十行十回向十度十地及等覺遍法界海普賢門一禮拜中盡融攝何況日月歲數中念念敬禮曾無間念念開顯毗盧門悲智行網恒無盡海印三昧汝當入游泳無邊妙香水妙香水海叵思議我說其義如蚊飲


妙相是相僧繇莫狀妙相非相森羅萬像佛祖從來無伎倆八字眉毛橫眼上


眾生在煩惱諸佛證法寶彼此不差殊悟迷分醜好清風匝地來白日明杲杲於此若生疑東村問王老


一字何曾有今披一字經柳中鸚鵡語雪裏鷺鷥行


諸法本無此經元有不落言思作師子吼今朝拈起貝多看頗覺如來面皮厚


龍藏五千篇佛法全無有秪這爛葛藤多少人遭手六六三十六七七四十九總為手中筌鯉魚當面走


百千香水海萬億蓮華藏一一相攝入如光如影像二十重剎塵於何有邊量重重盡在一塵中廣大細微同一相


量含太虛理圓性覺彌滿混融寂寥昭廓多少名人錯下註腳


堅密軒中事佛祖說不出非堅非不堅非密非不密見者眼拍盲入者身命失借問是何宗九九八十一


欠應世緣有超方略氣貌安閒風情洒落曾參朴實頭禪慣用龜毛兔角莫輕這箇阿師鼻孔無人摸索


形山有一寶尋常多不識梅花谷裏人一笑知端的能呈鎮海珠解獻荊王璧拈卻凡聖心掃空真妄跡大地無一塵大海無一滴今我說伽陀龜毛添數尺


終日喃喃無可說萬像森羅同曲折朝來石女唱伽陀惱得虛空面門裂全提句子更淆訛早是山僧懶饒舌


默默無言意若何不知何處自盤窩若將無事為無事無事還如有事多


道本無為豈屬修有修頭上更添頭虛空若使還加柄野草閒花正好愁


將謂衣中有寶珠衣穿方信寶珠無前年尚有無珠說今日無珠說也無


內不尋思外不求大千沙界一毫收塵塵剎剎蓮華藏認著依然是外頭


人人心上古彌陀末法人中不信多念念他方求佛去不知念念是彌陀


活計只隨緣山邊與水邊問余何所作叉手向君前


小小一菴居心寬自有餘夜來江月照內外摠空虛


細草堪敷座垂蘿便作門雖無車馬客長對聖賢文


頭白骨稜嶒重嵒曳杖登有人山下望應道石梁僧


永嘉一宿覺潔山一宿禪聖凡無異法今古亦同然水月明虛相風林領妙詮莫言傳有法無法是真傳


坐禪秪為明心性不明心性坐何禪坐若便為禪道了石頭成佛已多年


工夫不間四威儀聽板聞鐘好下疑打破未生時面目卻來爐畔受鉗鎚


子今辭去勿塗糊佛法從來徹底無但得無無無亦掃閒忙逆順摠工夫


諸緣放下一心休好看溈山水牯牛倘有犯人苗稼處只須輕把索頭收


收來放去著心情生處調馴熟處生鼻孔驀然和索斷平田淺草任縱橫


橫拈寶劍凜生秋說甚溈山牧甚牛疆宇肅清歸去也將軍端不為封侯


青山層疊水潺湲小搆茅菴學住山火種刀耕能稍給不須持缽到人間


白雲非是有心期冉冉相隨過小溪歸到菴中雲亦到數聲啼鳥夕陽低


山迥林深月到遲雲嵒磬響定回時一篇佛法無人薦剛被松間子鶴窺


蘿薜成門掣不開深林曲徑少人來晚來風起雲飛動無數松花點翠苔


竹鑪火熾茶初熟衲子敲門飯正香自喜同聲無異響不將佛法更商量


茶罷相將一杖藜偶逢樵客立移時憑君莫向人間說此處多應世未知


汝來求我法我法但隨緣坐臥經行處無非祖佛禪非空非是有非正亦非偏的的真頭面泠泠日用邊


金剛般若波羅蜜都從性海中流出若將文字認為經恰似盲人看白日


雨聲歷歷敲窗急好片虛空不沾濕音聲自性不思議剛把虛空盡收拾


雨聲歷歷敲窗急舜若多神耳通濕從教日炙與風吹有甚工夫去收拾


知知知是妄妄在豈真知知到無知後心花吐萼時


分手忽多時淪亡更可悲行孤緇素仰詩好縉紳推陽羨龕何在龍淵塚漫遺秪應名不死長作後人師


數年不見寄詩篇此夕聞君了世緣想得去來心已斷藤蘿依舊石門前


自性天真佛還從自性求諸根施妙用要自一機抽有法非為法無修乃是修始終無退轉定入聖賢流


數日無人過焚香獨自居敝裘遮幻妄粗飯補飢虛北里笙竿動南鄰鼓樂餘若論真受用應是不如予


之子工夫密用中等閒不露一針鋒今朝笑裏通消息熨斗煎茶銚不同


道人遷化後花落寺門閒人見聽經鹿如今在別山


愛山愛水未須誇寂靜心中吐妙花一炷定香飄几案數聲清磬發煙霞


月轉星移睡正濃誰家痴犬吠茅叢分明只是西風響將謂人來在此中


身體龍鍾雪滿頭資生世念不能休如何四大將離散前路漫漫卻未憂


學道還須年少身每因年少誤青春若言年少堪憑仗荒塚應無年少人


萬派都從一派流萬川還到海中收看得真源無滴水青天湛湛月輪秋

