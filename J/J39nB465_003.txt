嘉興大藏經（新文豐版）數位版, No. B465 子雍如禪師語錄


昨逢諸子話離情。無限愁腸向外傾。分付庭花休著疾。恐驚珠露占秋英。


買得輕舟欲指南。滿懷明月素心憨。巖前幽鳥頻頻唱。話到南詢五十三。


昨夜靈花夢裏分。醒來依舊渺無痕。一天明月清如洗。玉水燕山客意欣。


莫嫌懶拙兩無心。雲自無心鳥自吟。風透花明香有韻。何須意外更相尋。


惟愛燕山玉水情。清風明月兩相迎。株禽也解知端的。飛近征車作遠盟。


扁舟遙泛月明中。薊北南天風景同。諸子漫言情念切。秋來依舊看歸鴻。


兩袖春光出禁城。一腔心事向南傾。燕山在念愁雲密。直待秋高色自清。


輕帆高掛五雲中。千里遵程一望窮。兩岸蘆花天際外。日光超出海門東。


柳色囊衣話歲寒。桃紅猶憶別離難。滿寰玉水虛明月。留待金臺仔細看。


禪心不獨野雲知。蘆月梅花欲寄誰。離情有意情難遣。道合無心道亦宜。


承師究竟得便宜。臨濟家風今始知。突出三玄并三要。只教當下語多奇。


知師超卓法無邊。獨坐燕山奮赤拳。打破虛空分兩路。無憂高枕法皇前。


身歸西土有良時。玉露清風滿四維。慧眼常看塵外月。片言點化是須伊。


禪機道行豈能當。靜志平心謁上方。萬物盡消無物界。虛空別有一眉長。


性善何曾知有身。笑看碌碌界中人。清和對月磨心鏡。踏破瓊瑤摠是春。


謝師指示在當時。覿面提持不用思。莫邪鋒兮全吐露。和盤托出總由伊。


青鋒高舉勢難當。斬盡痴頑顯大方。對面不存情與見。全憑格物道風長。


帶水拖泥一幻身。尖頭矮屋出常人。山花野鳥頻相顧。到處逢渠總是春。


骨肉分離解體時不須戲念著思惟輪刀陣上開惺眼好惡存亡總是伊


師禪垂手住難當接聖招賢見大方拈到手窮物盡處誰知偏界道風長


龜毛拈得不曩藏賣盡春風孰敢當今日拾來親示子他年展演自芬芳


帶得燕山一片雲含藏滿袖贈於君香分南苑原無賈占斷春光迥出群


幾年意欲去朝山求佛求心說易難知因夜雪梅開早好伺南詢五十三


誠心日日鎖眉頭多為因緣出遠遊正欲尋訪覓伎倆對君莫說路貧愁


元初佳節滿庭新喜有南來獨角麟留待燕山添瑞色風清月皎好良辰


萬物咸新淑景催春前花木未曾開梅心縱有含銀魄分付時人莫亂猜


柳系含煙二月天靈花異路白雲邊花船已出清波上一道神光萬景前


婆生七子勘知音不盡珍奇迥出群若得長風波靜一百千沙界任縱橫


七十餘春世所稀涅槃城裏任遊虛一念無私全體現到跨須彌證菩提


為我行密行千載不曩藏難得二克子如今為舉揚


吳山樵子歌聲滑楚水漁郎奏暮笳吳巧音呈短調江城五月落梅花


入得雲深路轉奢雲開山鳥亂啼花不知花落雲歸去鳥唱堤前掛晚霞


格外玄機探克家風花雪月亂如麻絲綸已在清波上牢釣金鰲釣落霞


香飄桂子憶南州雨滴芙蓉露正稠艷麗不知時節換輪將衲被且蒙頭


托缽無心善舉揚錫光削度出含藏須知更識英靈子觸著些兒孰敢當


新結茅廬古殿傍如何佳饌別人間等閒識得渾沱意不向南尋五十三


今年何幸遇南暄一日陰晴變幾翻簷下紙窗乾又濕船前石逕濕還乾


峰下灣還盡是江片帆高出燕京鄉天風一陣來何處吹起黎民話短長


知兄法柄異常流暗去明來得自由打破淨瓶全體現他年拍掌笑無窮


著意求真真轉遠擬心斷望望猶多道人別有平懷處月在青天影在波


纔聞擅度法無邊特地親躬詣法筵果見雲幢千古少門庭彼此喜高賢


蓮淨海天畫女身短姑得得非奇人別開一境揮今古自有風光處處春


不知何代卓江天漏盡青燈塔影懸遙望楚山雲夢澤此心多在夕陽邊


天童棒喝不同流特出超群格外酬但是逢人莫放過自然燈譜永無休


拖泥帶水入天童不是求名欲覓宗一見真龍開八面棒頭惡氣露機風

