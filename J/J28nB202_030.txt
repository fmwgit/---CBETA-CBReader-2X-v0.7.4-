嘉興大藏經（新文豐版）數位版, No. B202 百癡禪師語錄

百癡禪師語錄卷第三十


節義鬚眉若箇知，況復香閨簪珥兒？居恒無事見猶少，況值干戈騷動時？乙酉之年，秋八月，孺人避難豐山窟，忽然旗鼓疾喧天，士女豐山相枕，歿孺人匿草，偶遭擒，盡擲腰間所佩金，若輩弗義，欲凌逼，自誓生來秪此心，厲齒惡言當面罵，頭挨白刃沒驚怕，冰肝雪操凜松筠，血染羅襦魂已化，金風蕭瑟雨淒淒，古木慈烏徹夜啼。雖似為伊灑淚，烈光直與日光齊，因思昔日斷臂女，一種堅貞差足伍，又思昔日張睢陽臨危不變威如虎，死忠死節無兩般，為婦、為臣孰易難？大抵時窮節乃見，丹青炳蔚任人看。


小圃交南郭，搘笻亦可觀，荷分兩沼秀，戶挹一天寬。坐久香生袂，神清夢不寒，主人知我也，相對有餘歡。


先天鐘介性，托隱最高枝，飲食無求世，行藏各待時。風吟千古韻，冠制萬人師，嗟彼螳螂者，委身徒爾為。


呵折一枝古，垂瓶冷挂窗，暗香浮玉案，疏影戰銀缸。入夢羅僊近，傳音驛使降，雪茶烹數碗，坐飲卻成雙。


身世浮雲勘破了，富春臺上獨垂綸，清風凜凜今猶在，不見南宮畫裏人。


斷雲縷縷送歸鴉，影入平池捲落花，理策思量何處好？須知乘興即為家。


芒履錢償盡，歸來老此山，無求能自樂，不慍可長閒。縱筆疏簾捲，依蒲小戶閞，相看超語默，細刷鷓鴣斑。


骨相原非凡，丹青妙入神，遠看疑欲驟，近睨覺生瞋。幸免鹽車泣，休將玉勒陳，堂前憑賞鑑，具眼是何人？


我生疏散百無能，秪愛螺青髻萬層，拂石倚藤成坐睡，隔溪猿叫後山應。


巖泉渴飲十分甜，何用譁街滋味添？淨盡肺腸如有得，竿竿嫩玉色侵簾。


數筆晴峰翻舌本，半鉤曉月抵詩媒，句成寫罷憑誰和？多謝花禽特意來。


布衲多年破嬾補，紙衾新摺薄還溫，良朋遠訊甘分讓，獨擁寒爐燎木根。


也知迂闊世難愜，猶幸清皚我不貧，栗芋熱煨常飽足，負暄摩腹待何人？


紫燕巢成春腳遠，流鶯韻老日頭長，庵居但得隨緣遇，消遣爐中數穗香。


相逢盡道住山好，不見幾人解住山，胸次塵多眼力朽，縱閒閒也未閒閒。


百歲韶光如電閃，堪憐炎世聚蠅糝，到頭不及野僧閑，家在白雲殊勝崦。


側立巍巍逼太虛，彤雲翠玉想衣裾，山靈也愛嬌姿好，綰起雙鬟待月梳。


年來得趣迥人間，一葉為家到處閒，順水停橈疑止岸，回瀾急棹恍移山。魚吞纜影忘香餌，荻舞波光映病顏，莫道舟中無所事，隨時撥著上頭關。


不憂歲月長和短，但放輕舟水上行，野渡雲收層閣現，荒村路斷小橋橫。自眠自醒頻搖弄，無住無拘絕送迎，可怪華亭蓑笠叟，賤將佛法作人情。


世路營求各有時，船居原不假媒梯，烏輪櫂擊江心涌，雨線蓬牽岳面齊。取水為羹宜左右，逢津宿岸任東西，悠然兀坐更深處，一曲漁歌了悟迷。


寒庭半夜雨，臨曉起晴風，突兀山流翠，婆娑花噴紅。支笻欣獨賞，琢句苦難工，忽聽催鯨吼，抬頭日已中。


不見梁峰友，因循十五秋，常為吟古賦，獨自倚危樓。鴈字排空遠，楓丹趁水流，何時陪夜話？令我此心休。


十笏軒中一鑑明，寶書半摺篆香清，不停歲月週花甲，無限風光動德庚。母難父艱恩已報，時同日洽願彌貞，函關老叟遐圖在，敢借雲庵作頌聲。


霞漳此去三千里，況值炎蒸五月時？為痛華堂親骨冷，故將雲舍杖頭移。鶴齡嵒畔青楓茂，烏石城中紫荔垂，愧我欲歸歸未得，空餘半幅慰鄉思。


秋染棠梨葉半紅，山山倒影石屏空，蕭然門巷無人過，誰肯休心老此中？


巨頂凝丹莎草齊，和風鬥唱碧窗西，可憐賞翫人無耳，口口道伊不解啼。


我愛西湖景，垂楊泛扁舟，昔年秋裏到，今日夢中遊。岳廟英魂動，蘇堤紫氣浮，誰為驚枕覺？翅鳥一聲幽。


古聖垂慈巧，人間丐熟螺，池靈軀復活，草邃育偏多。斷尾刀痕現，昂頭石砌摩，往來聞見者，誰識舊恩波？


世亂攜群入遠山，山中又亂擬何還？拂藤常憶無身話，閉口深談不二關。月桂飄香秋況好，溪蘋吐白鳥聲閒，殷勤寄訊龐眉佛，且各隨時展笑顏。


綠玉根邊已露形，更加雕畫示全生，逢人欲跳清波上，猶自低回努眼睛。


結茅煙靄裏，一衲了平生，路僻塵來遠，身閒夢入清。修篁侵戶綠，曲澗挂簾明，借榻高談笑，腸肝徹底傾。


靈鷲山中記莂人，今來示現宰官身，花迎墨綬仁風普，月印琴堂德政淳。竹馬孩童知姓字，射鵰將士羨威神，吞舟豈久容涔足？佇看烏臺響畫輪。


生來壯骨自摩霄，萬里乘風駕碧潮，未遇蚤如雷灌耳，相逢恰似玉纏腰。瓶鵝翅展君懷切，篆鴨香浮野興饒，別後晝長聊假寐，時吹好夢到山椒。


最苦同根生，時來各路行，廿春魚信冷，萬里棣風清。毛鬢知非舊，語音想已輕，對床何日可？雨夜亂蕉聲。幾度荊花下，惓惓望遠峰，雲飛思甚邇，路阻去奚從。黃卷消殘晝，青燈夾梵鐘，相酬聊藉此，免使墨箋濃。


懸崖花數朵，風葉自翩翩，秀色不難繪，真香未易傳。騷遊半醉夢，卑弱盡攀緣，掌握君能否？相隨莫棄捐。


維摩願力自頻頻，再現金山砥柱身，噏筩時當三伏暑，故園花發數枝春。粧成老幹非無意，睡足香腮更快人，物象冥搜真罕有，應君家出石麒麟。


一帶溪光碧映亭，呼移瓦鼓傍疏櫺，只因竹裏秋聲好，偏愛留人仔細聽。


何處颼颼入我亭？驚飛亂葉拂窗櫺，篆畦未冷依蒲坐，耳畔雖多不厭聽。


乾坤何似一空亭？證得空時任倚櫺，無限秋聲收拾盡，勞人未許此中聽。


不識娘生第一籌，爭先決勝幾時休？兵車已犯田單策，象馬難逃赤帝愁。砲響數聲輪燄火，士行無路爛焦頭，將軍借問今何在？笑汝諸人折勁矛。


碧溪秋映小菱鮮，采采人歸載滿船，可是無錢能買否？一番風信任君傳。


無事憨僧野興添，客來不語口如箝，萬般度日惟清淡，一枕涼風愛黑甜。任性已將鷗鳥狎，通方何礙俗流嫌？是誰委悉月中意？且莫區區認指尖。


綠陰濃護夏無炎，兀坐閒房養靜恬，火芋熱煨思嬾瓚，筆華空夢愧江淹。絲懸祖命奚堪問，虺毒人心不待占，但得小園秋色好，任他宿雨夜侵簾。


交多締廣是非添，寂寂柴門謹自箝，嚼盡黃連須耐苦，逢他白蜜莫戀甜。煙汀弄笛子常分，月渚橫絲汝不嫌，此境現成如解會，淨瓶趯出一峰尖。


禪家近日好趨炎，爭似渠儂況味恬？石臼有泉新米搗，山廚無菜淡虀淹。知音難得子期調，直道徒煩太卜占，最是關情雙紫燕，朝朝暮暮覷疏簾。


碧天映水畫圖添，水色天光不用箝，倚杖細看忘我我，憑欄妙悟意甜甜。目前是道非干謗，法外無心謾比嫌，為報參玄諸上士，中途照管草鞋尖。


新秋一雨洗威炎，小隱便宜事事恬，曾見鼎鐘隨日盡，未聞石嶼被潮淹。荷衣橡食池為鑑，紙帳芸窗瓦作占，卻笑兒童善戲謔，飛螢輕撲點吾簾。


蒼杉萬本石嵌空，日有樵人弄曉風，柯爛不知天地老，歌喉一轉振林中。


剩雨殘雲過碧灘，咿啞響擊水光寒，遙驚兩岸鷗無數，飛入蘆花雪一團。


波心瀲灩月華明，禪倦何妨橋上行？清影隨人來復去，踏翻銀漢寂無聲。


濃堆霧氣潑人衣，午近陽和一帶晞，最好前岡新似畫，橋邊漠漠酒旗飛。


層閣玲瓏勢倚霞，篆煙繚繞軸三車，松濤入耳來何處？疑是天宮散寶花。


九九螺峰拖髻長，金巒掠翠峙中央，瘦笻幾度緣雲上？秀色侵衫亦自香。


閒來策立小空亭，四顧桑畦疊亂青，夕照光斜簷影動，隔溪吠犬入疏櫺。


留雲石塔近芳郊，夜靜華鐘緩緩敲，驚盡夢回無著莫，起看曙色上松稍。


一貫儒門旨趣奇，毛搜膚索豈能知？良哉尼父當陽句，快矣蘿上月時。國器從來難隱覆，筆花猶幸已離披，金風陣，奪取鰲頭更是誰？


新城鎮口唐朝寺，我愛春光倚杖來，梵閣高臨溪水秀，僊橋遠望杏花開。期人不至情何已？待月相隨笑幾回？昨夜風聲更迅惡，床頭夢斷曉鐘催。


高絲累日潑天昏，偶步林東窈窕門，噀霧新條爭滴翠，思晴弱鳥釀啼痕。屐聲雜沓江邊路，帘影疏濛竹外村，看罷詩成風馭急，低回猶自把鬚捫。


準擬中秋翫月明，天工巧吝可憐生，無情最苦芭蕉雨，一枕瀟瀟夢不成。


素娥何事嬾窺人？累我連宵語似嗔，清興不來雲影濕，挑燈空刷雨前春。


桂輪高隱覓無蹤，敢借他郎一笛風，吹盡陰霾光彩露，人人踏入廣寒宮。


古木陰中雲影絕，夕陽洞裏梵音歇，扶笻獨自倚崚嶒，遠望鷗灘飛一葉。


亦見伊人喜步陵，長吟短詠意更殷，爭如我曲合松風？不落平平仄仄韻。


小舍僅容膝，予寬動所思，衛篁聲墜露，莊蝶影翻池。操比冰尤潔，名如鏡不移，貪懦聞可起，何必畏人知？


地僻荷光澹，一軒有令名，姿為甘自素，品乃聖之清。香膩隨風遠，危盤向日擎，非真君子至，未敢許相迎。


自入庵來無別事，豁開夢眼笑虛空，麤拳熱喝渾拋卻，不識阿誰繼祖蹤？


幾樹冰梅隔塢開，暗香浮動寶華臺，箇中真樂知惟我，也有行行賺入來。


挂笠鷗灘近六年，一條白棒顯單傳，是真是假人應辨，淺壑何曾沒釣船？


此身權閣綠蘿庵，春月秋花映碧潭，寄語城中高隱者，莫忘餘夢在東南。


已謝浮名來學嬾，不將咄字強書空，睡餘一策桑門外，好趁飛花覓鳥蹤。


綠玉垂陰掃不開，結跏坐也石為臺，癡僧果有真癡趣，惟識真癡肯到來。


支撐道法已多年，究竟原無道可傳，堪笑五湖雲水客，偏從陸地問漁船。


梵勝清幽是此庵，芙蕖香散滿澄潭，維摩有意來相訪，一榻翛然聽指南。


鑠金銷骨因多日，薄霧濃雲不礙空，幸有擎天過量漢，等閒吹去滅無蹤。


門接秦山兩片開，疏簾日暖倚香臺，不知何處風聲鬧？浩浩潮音入耳來。


希圖院子買多年，此輩機關早已傳，憶昔玄沙名冠世，如何只在釣魚船？


大地撮來只一庵，一庵明白印空潭，撩鉤搭索予無用，坐北隨他喚作南。


別去知無恨，歸來任所親，仍將新熱意，憐取舊愁人。雪凍連衾臥，更殘入夢春，老禪清淨供，端的是伊真。


不可居無竹，就君乞數竿，移來籠日暮，種去帶雲寒。入座聲猶細，成林勢易看，根由胡敢昧，一曲望中彈。


重重茅舍屬君家，坐倚秋空日未斜，遠岫深巖人不到，楓丹亂點賽桃花。


獨掩柴扉忘歲月，一腔心緒向誰說？嵒前瀑布是知音，終古流鳴無間歇。


相期今夕至，握手話平生，竹響疑敲戶，蟲吟轉繫情。樓頭憑萬疊，戍角徹三更，負我知何事？無聊寐不成。


一枕南窗靜，陶然入睡鄉，桑麻民自老，雞犬路攸長。已得虛中趣，能於世外忘，生今但爾爾，何必傲羲皇？


綠柳垂煙兩岸橫，片帆高挂碧波平，帝都咫尺人來也，且聽歡天動地聲。


一日三秋久，三秋又若何？戀君慧眼正，締我道情多。秦水卜云吉，閩山擾莫過，歸來應有望，倚檻醉青荷。


一天朗碧四無聲，何物潛來噬月明？玉鏡藏輝遊子散，金波失艷小魚驚。居高必忌原常理，道大難容合世情，究竟云邪不勝正，本光仍舊自縱橫。


我生亦自性疏慵，移近華亭第九峰，落葉堆雲太古意，啼鴉遶樹少林宗。偶垂綸釣前溪過，可有塤箎合調逢？握手坐談忘夜寐，眉尖勃勃露春容。


乾坤老我數年春，亂髮飛飛半似銀，棹入華亭路不遠，知誰肯憶舊時人？


小構危樓鄰百尺，飛簷畫棟涵虛碧，風和日暖四無雲，不禁登臨呼嘖嘖。登臨自是有奇觀，溢目青黃天地寬，為問何人扶老興？橫吹短玉拂波瀾。


我愛繁陰栽鳳尾，數竿拖綠蘸川渚，亭亭也有勢干霄，搖曳窗前如解語。語非所語語轉深，焚香坐對思沉沉，耳根拶入無遺漏，千古堅貞續正音。


散盡迷霾玉宇淨，橫塘一帶清如鏡，就中育得錦鱗多，或現或潛依自性。新荷密藻不隨流，適意忘機春又秋，分付漁翁休擲釣，相邀濠上問莊周。


爛熳春光二月節，金絲裊裊枝頭泄，千條萬緒綰行人，莫待行人輕拗折。朝來滴翠鎖寒煙，黯淡猶如欲暮天，羌笛一聲歸去好，流鶯空訴繡堤前。


誰架長虹晴臥影？碧天夜靜蟾光冷，光交映處兩無心，影互呈時宜自省。上南下北草萋萋，過者不將石柱題，但見橋環流水急，年年催送月沉西。


秋入長涇清且，紫苞菱熟白花少，忽然天際餞濃雲，一枕瀟瀟驚破曉。柴門犬吠客船過，稚子風流戴綠蓑，欲採未終斜雨疾，菱歌罷唱復如何？


兩片殘碑橫古道，龍章鳥篆埋荒草，九原人去不歸來，哭九原人今已老。西山日斂半邊紅，返照苔痕剝落空，幾度摩挲閒寫恨，色絲句失數行中。


春葵雨後聯畦綠，一葉兩莖風味足，素澹雖非肉食謀，清幽只許嬾翁獨。嬾翁倒钁招白雲，白雲飛映自繽紛，繽紛謾逐他山去，留伴東園護菜根。


千鈞重器繫禪剎，晨暮輪敲一百八，聲出因風韻愈長，聞者似向耳邊發。是耳非耳辨得親，妙性圓明現本人，堪笑奔忙名利客，更於醉夢起貪嗔。


五株僊友中庭立，玉葉婆娑珠露濕，秋半競開金粟花，芬芳何處可收拾？因憶當年老晦堂，機先一撥旨全彰，而今此道寥寥甚，那管天宮噴麝香？


空階卓立鬥西風，艷色清姿迥不同，疑是珊瑚銀線結，還如珠幰彩霞籠。無聲解起逖君舞，具德何關渻子功？為問此時誰共賽？蘆花白對蓼花紅。


九日堯山別舊游，孤笻相伴寄行舟，茱萸帆外斜風插，黃菊檣邊蘸水流。人事雖非遐古意，天時猶似去年秋，扣舷一曲停飛鴈，也勝傳杯落帽儔。


庵居已卜水之濱，風月寥寥足四鄰，閒是閒非渾不管，自由自在一輕身。


一帶晴霞紅掠水，千竿勁節翠扶墻，飯餘散步無多事，笑指歸鴉送晚涼。


丁東玉馬迎風響，活潑金魚戲藻來，眼見耳聞如了徹，不須黃檗問三回。


茭蒲不剪沿河繞，菜麥饒收得地肥，老我生涯如是去，日移短策拄斜暉。


風行遠渚文章富，春入平原錦繡多，取用便宜誰解會？村童合調唱山歌。


自愧胸無千畝竹，且添手種一池菱，人來問道在何處？舉似區區瞥未曾。


餵魚索飯非干喜，逐鳥拋磚豈是嗔？道者隨時取適意，毫無嗔喜累他人。


兩岸垂楊夾小舟，春來秋去任優游，時人要識水居樂，謾把他居繫念頭。


不知三泖闊，移杖度茸城，蚊負憐無力，龍吟歉未精。矞雲幸入幬，法苑有餘榮，何日重攀軾？遙承花雨傾。


生平未識今相見，風度溫然似故交，應世無心同倦鳥，隨方得妙笑懸匏。樓高百尺晴天闊，月轉初更閒夢拋，起坐思量情不禁，一篇先寄倩君敲。


雙飛不泛小銀塘，殿角盤迴刷羽光，傳是道人履化後，至今遺樣作鴛鴦。


禪餘無一事，策杖過西廊，霜竹連雲翠，雨花匝地香。清虛理自得，吟對興偏長，何羨空生坐？釋天布異光。


偶憶九齡度，低回獨倚廊，清風扶杖至，白雪滿筵香。學以工夫進，妙因悟入長，收藏傳不朽，笥篋有餘光。


燕山行不到，喜晤雨花廊，坐憶如相識，言談有異香。謫仙衣缽在，坡老韻風長，莫問杯舟渡，此光是汝光。


天涯踏遍覓知音，僅有仁翁意氣深，三載道交不我棄，一朝話別覺多欽。茸城入後拖肩重，傑閣登時展卷吟，最苦清風明月夜，夢魂常繞綠楊陰。


柴門儘日挂煙蘿，嬾向街前布袋拖，豈意業風隨杖至？來看花雨落庭多。亭橋瀉影千家近，碑鏡舒光萬指摩，慚愧耆山成舊隱，事忙不及撥舲過。


斜涇帶水類曹谿，我愛清幽結侶栖，忽地頓驚身似客，隔天仍怪路多迷。雨餘無伴鋤荒草，午際誰人聽粟鸝？寄語英賢休負我，時來扶策繞長堤。


一帆春色動行舟，君去金陵覓舊遊，臨別不須歌折柳，丈夫風骨自悠悠。


問君日用事如何？玉几香清貝葉多，收盡泖峰供筆料，繡幢垂帶影婆娑。


槿籬竹屋道人家，雲去雲來似串花，飯罷經行無限思，枯笻閒倚夕陽斜。


三三兩兩盡同音，想亦多生宿契深，話到極時機自透，詩由悟後價增欽。雲階月窟無纖滯，翠竹黃花供嘯吟，從古達人皆證此，浮名未必礙清陰。


偶來挂錫古之堂，總是維摩淨妙光，突兀九峰增眼翠，迴環三泖滌心涼。自慚無力呈獅吼，還愛將身作蠖降，莫大檀恩何以報？婆伽座爇乳沉香。


繇來入室與登堂，不離當人本有光，杏苑琴鳴談性道，梅溪水灑自清涼。君期奧義從頭剖，我愛多生宿習降，因憶古賢無隱句，分明秋到木樨香。


襪線拆來無寸長，那堪承喻妙蓮香？風清倚檻看題壁，午倦拋書入夢鄉。消渴有由君不遠，好音忽慰水之陽，何時再理茸城棹？坐到鐘敲月滿床。


不向深林覓化工，筆尖分出兩三叢，知君別有生機巧，清影長垂紉佩中。


暫有登高興，同於石上吟，豈期終日雨？滴瀝滿山陰。菊酒誰攜至？萸茶空自斟，天時不可問，人事亦傷心。嗟彼浮生者，胡為營慮深，隨緣消白晝，飲水勝黃金。


君恩如海闊，新例策賢良，莫憚風塵苦，且隨姓字彰。宦情雖久淡，壯志豈尋常？鵬化扶搖日，靈笻賜上方。


萬里戎旗信不聞，幾回拭淚嘆離分？衾連雨夜卜今歲，夢阻春塘入逝雲。手足情孤誰似我？妻兒影孑慘思君，雖然生死人難避，未免區區供水芹。


天香老桂放秋時，不許傍人折半枝，自續云若解連根倒拔去，洞簫最好月宮吹。


高參僅隔小蘆城，未到遙如萬里泓，昨日扁舟輕汎汎，欣逢學海綠波生。


苔徑無人路自通，縱觀飛鳥寫晴空，銀鉤銕畫行行露，一塵玄言衍此中。


千竿翠玉已成林，不效徽之向外尋，有客到門同嘯詠，白雲流水意深深。


愛涼夜坐入眠遲，瓦鼓團團移復移，得句忽題三兩首，疏鐘初度月明時。


幾番待月強登樓，待得中秋卻負秋，絃管音銷空萬戶，旌旗色暗迅千流。有懷莫寄渾如病，無興蕭然半似愁，曲枕假眠成獨問，誰人覺悟此生浮？


蕭條古寺久無僧，此日逢君快復興，金碧交輝狐兔遁，花香四布象龍增。人言緣就隨時轉，我道功高自願弘，不朽業傳秀水地，何如倚杖笑同登？


水淺不藏魚，林疏不宿鷺，如何疏淺居？獅子可容步。深必濬其源，密須嚴為護，同風自有人，寧惜祗金布。

