嘉興大藏經（新文豐版）數位版, No. B427 青城竹浪生禪師語錄


指天指地眼睜睜四顧徒增滿面塵七步周行重註破何須更道我唯尊


久入無聲三昧忘卻從前花費道個惟吾獨尊彈壓群英出類雖然緇素分明料掉不知進退當時想是無人若有豈容誇貴


若把虛空來作鼓須彌椎打正相宜有人問我曾聞否掉臂搖頭三不知


佛手驢腳與生緣龜毛繩子一串穿街前欲賣無人識擲向威音那畔邊


入城分衛事如何恰值他家產難婆待得回頭相借問誠言一語轉淆訛殃崛魔殃崛魔賢聖法起干戈原來覿面機關密匝匝春風水面過


無欠無餘無必無固法法圓融頭頭顯露無住為本兮妙協難量立一切法兮沙界罔措咄咄好鳥不栖無影樹


正令當行豈肯饒通身泥水為兒曹吹毛不向眉間挂怎得門庭百世高


本來不生道甚麼滅說妄談真總勿交涉八十年來不自由無端告眾云休歇而今沙界沒藏身縱有依前打不徹


文殊多事女子何慳世尊饒舌罔明落圈笑他一夥鬧似麻正眼看來均不智各欲于中展大猷同坑土色元無異


月映寒潭團似鏡天空任教走風雲贏乖賣俏堪何用殺活齊彰總現成趙州老大無情偶然白地生荊棘刺瞎許多人眼睛


擔簦行腳不勝疲粥罷仍教洗缽盂靈利衲僧汲勾當千年話柄落招提


偶遇爭禪客徒勞論是非堪笑採樵者柯爛不知歸


問處較危荅處險六月飛霜徹骨寒從今識得雲門老須彌頂上擲鉤竿


蕩蕩非今古圓裹無餘剩且不立一塵誰將物我論月斜風靜無人掃燕子嘟來水面漂


兩段分來氣宇豪豈知瘦處不容刀本身說法雖然玅養子之緣莫可逃


動植飛潛總一家南泉說夢指庭花當陽拔出眼中屑幾箇男兒是作家


一喝如雷沙界空凡情聖解一時融自從雙耳聾來也直至而今總不聰


圓音一演別胡笳不落錯兮不昧差五百生來甘受屈徒勞撾鼓助毘茶


趙州狗子佛性有萬象森羅顛倒走海底蓬塵飛上天明暗色空揚家醜


趙州狗子佛性無聖解凡情總是虛坐斷威音前底事青霄獨露一輪孤


聊將紙炬示當然拈弄原來理事圓爍破從前陳暗室逢人切莫道為禪


皮裹骨兮骨裹皮朝三暮四數無虧直饒艸履能覆得未免和身入水泥


提起貓兒法令行恁麼時節豈容情當陽排下天門陣怎許將軍眨眼睛


一語頻將作探竿分明點破會還難雷門布鼓高懸著際會風雲擊一鞭


草鞋盆水驗英賢艸木叢林悉膽寒止止何須誇別鑒千山海嶽現毛端


識得儂家穩密身侵藤二鼠了無尋等閑撥轉澄潭月照破山河越樣新


手持利劍逼瞿曇讎報讎兮冤報冤就裏機關休錯過從教高著眼睛看


文殊白椎世尊陞座百萬人天均皆負墮點檢將來二俱是錯錯錯東澗水流西澗水南山雲起北山落


八不八兮以不以人天共見難舁舉瞿曇弄巧翻成拙尾作頭拈頭作尾


那得心來七處徵根身器界了無痕直饒徵到無徵處猶是虛空點一塵


特地無端辯八還瞿曇密密喚阿難當時若有參玄客擊碎頂門只一拳


天空日朗雨歇風清山不在高有仙則名水不在深有龍則靈清淨本然兮藏頭露尾山河大地兮荷動魚行無邊法界分明也震地風雷醒物情


無住無心都不立虛凝浩蕩潛空寂包羅萬象露堂堂函蓋乾坤浮逼逼


百八全該一句通毫端不涉示真宗無門衍出漻天戶千聖同途轍不同


自家作夢自家原徙倚翻成隔夜禪誰是誰為彌勒者德雲不在妙高山


卓錫孤峰大有年當頭一拶太無端針鋒撥動山河轉脫體風流格外傳


首尾分明殺活齊縱橫拈弄在臨時通身手眼施為別祖佛頻吞喪命軀


不是心兮不是佛無身本自潛空窟任教世界廓如許獨冠群芳高突兀


一喝如雷脫體張乾坤一色鑑當陽從今不挂根塵線撒手無依蹈帝鄉


一喝猶如踞地獅驚回幻夢冷依依元來一段尋常事格外風流更不疑


一喝聊將作探竿渠儂逼殺骨七寒未曾眨眼機先墮又隔千山與萬山


一喝不作一喝用死蛇便當活蛇弄李公顛酒罵張公石女騎魚歌彩鳳


一尺水一丈波萬別千差不較多有時一陣狂風起大地乾坤挂綠蘿平怗怗兮復寥寥元來無事付兒曹家國興盛兮水中明月不立一塵兮亦是徒勞


把斷封疆不放低誰知別澗有多啼任從滄海桑畬變那許珍珠撒淖泥


第一玄石女能彈古太弦分明一調無生曲不落宮商角徵邊


第二玄銕牛吼處井生煙大地乾坤開正眼無容擬議落言詮


第三玄金烏夜半走南天七曜神驚和魄落癡人只當個釐錢


第一要赤眼泥人贊冷灶無端撞破銕琉璃多向風前陳巧妙


第二要混沌無端鑿七竅十方世界坦然平明暗色空都笑倒


第三要石頭瓦礫灼然道萬象森羅笑不休疥狗泥豬鬧浩浩


奪人不奪境家山有路苔封冷明月清風翠掃開白雲依舊行深嶺


奪境不奪人落來此處幾年深坐斷十方無別物銕笛頻吹格外音


人境俱不奪黃鶯啼處春花落林下水邊得自由孤明不借峰頭月


人境兩俱奪宇宙平沉咸寂寞狼煙息盡海教乾虛空又被風吹落


賓中賓龍騰虎驟帶風雲等閑踏斷玄關路含靈蠢動也翻身


賓中主未涉程途跨步武木人攜手上高臺脫略機先韻太古


主中賓仲尼溫伯久通津目擊從教重註破更于何處覓疏親


主中主日輪杲杲正當午沙界元來一箇身同聲相和何須舉


道空不空似物非物不屬青黃那同皂白入水不沉入火不熱元來不值半文錢萬兩黃金買不得


淵默而雷聲尸居而龍現一等好風流切忌久留戀


桃紅柳綠十分春會也徒增眼裏塵幸有東村王大伯等閑擊碎水天痕


凜凜寒光萬里涼山河大地絕承當趙州老子舌無骨喚轉風雲蔭八荒純清絕點兮家無二主他家客作兮民無二王


曲徑迢迢特地狂溪山歷遍碧雲房分明不異形聲外戴月披星為甚忙


野壑苔深跡不多那堪細柳隔煙蘿譁云跡在牛還在舉步揚聲蹉過他


驀劄逢渠喝一聲疏狂劣性自醒醒龜毛繩貫遼天鼻芳艸瓊花不敢侵


扭轉鼻頭不放過昂昂氣宇漸消磨撝肱便解歸欄圈動靜忙閒意自和


傲骨楞楞一個身屈伸俯仰絕纖塵煙純電策俱拋卻鐵笛聲驚海外人


信步徐徐轉到家滿腔風月興偏賒從今不向東西牧隨分相將納一些


落落忘機逸海山騰騰任運自閒閒雨衣雪笠懸崖畔拊掌呵呵笑兩間


湛然物我渾融融萬法殊途觸處通蕩蕩悠悠無限意縱橫世外播玄風


索寞玄微越化工機超物表若癡聾虛明一段無今昔碧落青霄映晚紅


颯颯春風撲面來翛然適意樂優哉西來曲調頻敲唱唐土西天夢眼開


無根樹子太郎當蔭庇寰區沒覆藏不與群芳分玉露森然元未屬陰陽


頻將三界為琴體韻出陳年太古音一調不妨驚海嶽茫茫大塊盡回春


玲瓏不借良工手百艸頭邊拾得來鎖著虛空無縫罅波斯撫掌笑咍咍


個樣生成亙古今那堪大冶共陶甄有時托出含元殿海宇都盧一缽盛


非長非短非巨細奏出徽音添意氣不墮宮商角徵羽橫吹別調乾坤易


寬窄方圓殊未定滿盛法界無餘剩和風拋向路傍邊諸天歡喜羅剎憾


舳臚無底復無情滿載清風恁縱橫苦海渡頭和月泊希逢隔岸問津人


越格團圞無拘繫風吹日炙經年歲等閑拋出示人天擊得虛空齊粉碎


首尾拈提事事清其中斤兩自分明從教貧富難添減情與無情一秤稱


八面稜稜峭碧空且無階級太玲瓏昂昂卓出威音外佛祖魔軍站下風


獅子林中別有奇等閑哮吼震全威羅龍打鳳從君弄獨占群英上上機


正覺山前一段事相承幾至三千祀而今吩咐果闍黎好向孤峰提祖意


孤標卓立範圍中八面玲瓏氣宇雄打雨敲風施妙用曹源法眼賴君通


迢迢萬里為尋師踏破玄關也太奇七尺烏藤親手付滹沱正脈任提持


嵩原的旨遞相傳心契心兮達本然吩咐風流獅子客熙怡微震山川


一默原來達本初禪流惟證契如如鋒前莫教機相讓赤手頻將祖道扶


透過玄關理事融獅獰獨踞大雄峰時清便唱無生曲喚醒癡頑道脈隆


目前無法可相傳萬象森羅理事圓且喜闍黎親薦得從教收放在毫端


急水灘頭好放舟波濤雖險妙隨流絲綸直透蒼龍窟信有鯤鯨上釣鉤


吹毛利劍久藏鋒信手拈來吩咐雄魔佛齊揮全大用頻敲毒鼓振宗風


濯錦礄邊執釣竿金鱗昂首逐波還鉤頭月餌渠吞吐映破機先第一玄


巾缾十稔事殷勤氣宇如龍獨護君拄杖一條吩咐汝從教吐霧與吞雲


曠大劫來始聚頭等閑撥轉便知休長行開個生薑鋪喫著須教白汗流


窈窕狻猊覓所歸獅王窟裏奮全威山形拄杖親吩咐亦任顛拈接上機


急水磯頭坐要津金鱗始遇展絲綸鉤竿吩咐悟禪客月餌頻拖釣巨鯤


本不知名姓非男亦非女動則遍周沙界住則清涼山裏阿呵呵會也麼曠大劫前諸佛師原來慣愛騎獅子


赤赤兩隻足白白一雙手或坐補陀岩或乘風雪走以眼觀世音聲塵俱沒有耳裏獲圓通諸佛不請友雖是南海岸上菩薩元來娑婆國中教首


久佇苦海岸頭秖為婆心太切度盡眾生願乃休歇唐安城裏相逢鑒源室中敘闊莫道兒孫多饒舌一番會了一番別


齒德俱尊人天榜樣三建道場此山無上誤認摘蘆老子原是玉潔和尚二十餘年道義交于今光向毫端放


者箇無情老漢作事總沒畔岸出頭便遇劫風披緇卻遭桑變硬掙強要安排說法亦無解見有時虎穴橫身有時魔宮出現乃是雙桂嫡孑元來昭覺後燄


六十餘年方外遊伶俜辛苦不知休于今脫出精窮相遍界都盧總弗收總弗收世無儔隨身于木任風流


意氣全彰縱橫殺活坐斷千聖機踏翻萬靈轍罵人須教瞥打人須教徹山河大地法中塵日月星辰眼裏屑孤峰頂上打雨敲風十字街前橫豎抹偶然撞倒須彌盧帶累虛空流鮮血賊賊笑殺鬧市古彌勒


公從那裏來我認不得你思量半晌間忽然纔想起曾中毒於雲峰見山月而打失鼻子復落節於昭覺聞風鈴而佳珍喪矣坐斷佛祖關鍵威儀不秉些兒似空合空如水投水元來無去就那得有依倚


嘗拈笤帚柄埽卻聖凡情問禪都不會問字說不清者樣懵懂漢可親不可近能搔人痒處慣發人私蘊隨方偏愛惹怨施恩不欲報恩雖然不是天然種艸且喜公驗分明


心為萬象宗君是群仙首左之與右之名利弗能誘尸居而龍現淵默而雷吼梅花幾點疏星清風吹緣塘前柳


風又不成顛又不相他年一見黃龍始信永金是誑笙歌叢裏醉扶歸直至而今無趨向喜君誠信可存存青松樹下裝模樣


富貴不能盈貧賤不能移丈夫之志氣進退自知機形固可使如稿木心固可使如死灰簡板喚出白雲浮欸欸還從洞府歸


住世猶未久二萬七千年滄桑輪奐幾非仙卻是仙不妨奇特只是心堅張果老休懊惱驢兒被人偷去了幾莖修竹埽彤雲銕壁銀山俱靠倒


獨鬢髼頭麤中顯秀有時葫蘆裏出神有時以拐杖為友常將白眼看世間一味安貧而守舊只是土曠人稀若逢必祝君壽


似仙非仙似俗非俗不知你是何許人卻來我者裏賣卜長年提箇花籃一雙白手如玉頻來閑事不管秖愛與人致福


耍耍樂樂大智閑閑丟丟迭迭大言炎炎南樁壽筭八千秋玉笛橫吹去復還有時獨立孤峰外頭髮髼鬆帽亦偏


肌膚若冰雪淖約若處子一生受人謗是非總不理嘗把破箍籬舀乾大海水孤身萬里遊從不求伴侶阿呵呵卻是你歸去來兮歸去來長笑一聲煙霧裏


雞鳴丑毿布衲覆腳手一覺睡到大天明不敢向人生捏扭平旦寅萬種千般入畫頻洗面揩乾眉兩道恒沙諸佛裏藏身日出卯萬里河山光皎皎頭頭盡是本來人何須更向聲前討食時辰折腳鐺兒煮白雲九有四生俱飽滿惟留一片點空心禺中已一切尋常無諱忌開畬翻轉白雲根悉是山翁日用事日南午陳年破衲裁荷補世界都盧一線穿鍼鋒頭上潛佛祖日昳未鵲噪鴉鳴百雜碎大啟圓通接眾流清淨耳根無自昧晡時申拈起布毛示淨人眼耳明明俱塞卻那將佛法作人情日入酉三門佛殿騎雲走露柱燈籠笑不休許大虛空合卻口黃昏戌百念消磨空兀兀松鼠吹滅架前燈虛堂皓月從簾入人定亥潦倒窮身絕對待星辰圍繞地禪床天和明月作被蓋夜半子蒙頭一覺如小死翻身推下枕頭來打斷虛空兩隻腿


一瓢一衲樂天涯那有絲毫罣礙他放去收來無拘束優游適意興偏賒新彌勒古釋迦幾能放下老煙霞增即錯減即差八橫七縱任周遮心境寂物理華一回拈起一回佳肆志如如多脫洒許大乾坤安不下惟餘一箇老實頭長把虛空作大廈


關中行香霧擁如雲弗漏洩怎許外人聞關中作角邊生白朝與暮內外空索索關中坐寂寞中快活沒思量亦任蒲團破關中臥衲衣覆頭腳放齁鼾無夢向人說


山中行策杖出三門剛下腳踏碎多少雲山中住紫煙籠竹無人埽等閑風自拂山中坐黑漆燈籠箇不用撥內外光灼灼山中臥曲肱枕一箇翻身來好夢都忘卻

