嘉興大藏經（新文豐版）數位版, No. B387 古宿尊禪師語錄


像季慵流祝髮廣袈裟叢裡竊安養遠離親兮近離黨虛消歲月在天壤軌不遵兮範不倣徒挂僧名上佛榜事來推兮供來享縱意恣情快活爽歠溼脣兮盥溼掌應時及節愧慚罔溽暑祈寒伴我居裝模作樣俾人仰春初夏末俶包囊北浪南游隨妄想孰思常住儉和豐那怕閻羅考與杖者般落魄神捗趁歸荒莽從渠曠野間銜冤做魍魎


覺世態兮大可潛藏驗時情兮切宜隱沒囊詩書兮遠避癡頑荷杖笠兮忙趨崛嶭愛峭璧孤峰兮籠罩奇雲喜崇崗峻嶺兮生長秀水聽水鳥音聲兮妙等伯牙之琴觀山川氣象兮精殊摩詰之軸青松上便挂由瓢碧岫間暫營亮屋近高岸兮多樹右軍美槐傍矮籬兮廣裁彭令佳菊杜寒衾兮厚菰蒲克腸飯兮慣炊脫粟朝陽補衲兮對月看經遇景題詞兮逢溪濯足任自己快活消閒從他人議論卜度


嬾頭陀實實嬾嬾遍人間今古罕鬍鬆鬚髮兮卒歲慵除垢膩衣裳兮終身怕澣道是俗兮長年住在叢林道是僧兮一點未向緇款凝塵滿案兮惟期風力摩揩芳草盈墀兮單限霜威斬斷餓赴煙村兮專索餿飯殘羹飽歸蕭寺兮憑行放逸散誕毀謗紛紛兮從他妄論多端乾坤大大兮任我安閒沒幹嬾頭陀真個嬾嬾中意趣公然罕了無半事可干心縱教成佛咸推嬾


匿跡埋蹤嬾散僧自家幹個安閒計倩地作床展腿眠假天為被渾身翳六鑿僬僬兮輒便糊塗一靈湛湛兮俱消耗沴斗轉星迻兮少選無乖寒來暑往兮剎那不戾齁鼾宛似迅雷轟倓侳猶如血物殪悲喜聲環耳罔聞妦貌繞睛忘睇今古許誰同陳摶頗半例追思此段好因緣確實其中脈絡細可憐霿怐徒貪愛全遮蔽荒疏了瞌睡神窩汩沒在利名汭縱遭佛祖臨難以慈航濟叮嚀上士與高賢儻欲偷身學我為當先盡把凡情劌


攜笻徐步入幽深松檜參天翠藹森祥雲靉靆依危壁瑞氣繽紛鎖茂林紫芝明顯露秀麗本無侵驀地采耒安榻下四時瞻翫得瀟灑他人遍處苦蒐尋日暮籃空倦手把啖靈聞說易身輕拔宅翱翔近太清銀漢茫茫任往返群仙笑樂是奇英服食了獲長生區區何更詢蓬瀛遵古訓卻庸情寧從分外強營營頓悟迷真逐妄訣枯腸洗淨偕冰雪三寶恒藏方寸間一一應機誰辨別每倩良琴代軟舌言詞句句符先哲齒祚遐昌矍鑠翁沙界彌彰道行風虛懷抱怯未能沖崇純厚朴效于童般若酒閒自酌縱橫屏帳開金雀筵陳珠貴無殊曲奏管絃音不錯鳥肝兔髓置瑤盤玉液瓊漿合并餐飛昇指日跨青鸞直透丹霄居廣寒塵世炎涼憑改換憨憨醉飽蟠桃晏


一更到痛與同曹報勇猛些莫待昏沉擾拔出太阿鋒閑情一并掃勤念佛念佛成佛道


二更時說語參禪兒著精彩勿使眼瞇眵祖關如覷破信步入玄微勤念佛念佛莫延遲


三更臨分付諸禪人莫瞌睡著意守心城妨危杜惡道家國自安寧勤念佛念佛證無生


四更裡特向諸人舉休縱意精神多打起透過那重關免落輪迴地勤念佛念佛閻羅懼


五更子實對時流告緊加鞭那事須尋討浮生不久長轉眼童顏耄勤念佛念佛端宜早


古佛拈花不語羅漢開經不念諦觀咸默者無他只為那點靈光不現若遇大福德人出手敢保同聲讚嘆


海內名邦湖襄稱最襄中祖剎峴石居先神定老開荒肇建守初翁繼志中興嗣後宗師疊出代不乏人惜乎明末世亂緇眾逃亡山林厄於斧斤殿閣災於水火幸獲蒼巖古洞得無恙矣衲自今春杖笠遙來憩質其間欲期舊案重新頹綱復振希趨善者聞風而翕然冀欣施者揮金而不斁儻蒙垂允請注芳名


溽暑炎敲路客往來不易山高水遠行人渴悶誠難所幸高賢出手德士輪貲使彼心頭火息腋下風生即此便是大良緣莫更希求殊勝事喜施有限獲益無窮確非妄論請疾為之


鐵佛院規模狹窄未足觀瞻門連大道遐邇亦得知名北往南來求飯借安者甚眾惜乎香積空而饑餒莫濟丈室廢而雲水難停欲期舊案重新必假高明樂助放出無私日月展開有象乾坤功不唐捐祉增曷既


匡廬水中岳松千古萬古有遺風水緣人備解松故我初通樹長蒼巖北神僊秀嶺東道德元珪厚威靈至聖雄屏藩大士宅擁衛覺皇宮宇宙偕悠久陰陽并始終紅溝空白雲窈群陶密密煙霞繞幾灣曲曲入微茫兩岸離離布草蓼湫溢形模四外知寂寥境況諸方曉野衲疏慵遠世情將軍勇健開疆堡貴買他嵺儈與杉偏徵當處賢和老諮其工訊其道周旋蒔在仲春先灌溉剋於向午早願共白足結良因想髏黃梅作止好亢旱丁夫勉力行枯榮賞罰定難掉三秋前二稔杪仰企叢林氣象殊森森獨露丹霄表口碑詳措陸翁勳寄語閻浮緇素寶


設金章之韞匱建玉軸之巢寮橫跨赤澗豎聳青霄撥霧撩雲兮根從地湧襟山帶河兮勢出林表重門洞啟兮匪異吳宮之雅麗六戶虛張兮寧殊宋殿之輝豪崇階修陛兮甚天祿峻極寬宏之偉倬吐月吞風兮逾石渠高明廣博之閒枵棟梁椽柱雕鏤萬般之奇形玅態兮輪扁工倕罔獲加諸巧技墻壁龕窗丹獲六法之遠淡近濃兮僧繇摩詰那堪助以神描雙塔巍巍兮比肩接踵而北峙太行岌岌兮俛首蹲身以南朝兼百川回合而為外護并群巒宛轉以作邊徼琅函億卷兮次第從頭收貯秘典千箱兮頓將徹底包幧續蘭臺舊有之風兮舍斯樓而孰繼壯蕭寺重新之業兮離此閣以安昭欲顯勳庸於後代兮故腕而揮毫


一缽雲遊實係先賢故套三餐坐享誠為吾輩端由傾囊倒橐悉讓高明豎嚼橫吞盡憑德士謾謂不諳米價重須知暗償飯錢餘勝事苟全佇看二輪並轉良緣既畢信將萬福仝歸


老比丘兜率降閻浮躲無奇策偷閒有異謀布囊橫腋放拐棒順身投箕踞雙眸合敧眠萬事休罔分朝與暮自在撦鼾齁


手眼通身徒勞暗算蜈蚣蚰蜒那箇缺欠不信看他宛轉行跋涉高低往返便


三大老各乘一獸品坐盤桓合談何事以當化緣孤笻豎握如意橫拈瓶中甘露慵揮灑但倩靈禽鼓舌諓


其髮其鬚手持貝葉腳踏狻猊時人罔識我確知伊畢竟是誰聻本非賣弄風顛漢固是當初七佛師


濃粧妙相入塵寰隻手親提箇竹藍就裡金鱗非臭物無人著價好羞慚


堪笑長汀箇老禿一條布袋藏多物街頭市尾盡攤開不遇其人又收著


九年面壁因緣垂隻履西歸妙用多將謂無人知去處嶺頭其奈宋雲何


三年泛海來梁國一葦浮江過魏邦死後更生多捚怪橫挑隻履奔西方


萬髮撐天直傲老一條白棒多奇巧善斷世人生死根能開衲子靈明竅佛祖現形兮無情可讓妖魔露跡兮有命難保噫天大惡名收不得知他怨頌何時了


破壞律儀嚛酒呷肉逢場作戲打僧罵佛滿口自稱臨濟孫祖宗三代遭渠屈


秉殺活之威權用賞罰之痛棒遵行往聖風軌別卻今時榜樣插竿豎在通玄頂舖面開於太白上天涯傑士悉欽崇海內英才俱仰望續焰燈分五十人各行法化收龍象阿翁福德最難窮此界他方皆供養


身材不過五尺志氣塞破虛空竭力挽回佛日傾誠扶正宗風噫功高一代無倫匹萬古嘉聲信莫窮


者位川老叟猛烈一條性毒惡一張口打人不怕死罵佛何愁各逆行順化兮聖智難明易斗移星兮神機莫究威風浩浩實驚群千古英風冠宇宙


握鷲嶺之神符行滹沱之正令天魔見跡兮消亡古佛聞風兮讚詠噫道化流通遍剎塵冰輪散彩恒相映


狂情盡棄寙況難捐諸般谻務一味貪安高明重愛鄙俗深嫌須知密行超時輩輔正摧邪別有權


者箇川翁賦性豪雄聲馳海外化闡天中胸藏萬有而聖凡敬畏道邁群倫而士庶欽崇起國師已潰之正案大臨濟欲遏之玄風噫子孫遞代承恩澤草料憑將豢象龍


老病痴僧沒甚才能張帆鼓櫂願濟沉淪頻經險隘不易婆心噫擬欲移舟過別島一篙回岸得人撐


生逢叔世幸落緇叢因緣有限伎倆無窮摧邪輔正易俗移風遭人厭惡遠遁山中與禽作伴共獸為朋松關緊閉竹戶重封滄桑任更不動幽衷要知佳處惟是顯宗


洗心滌慮禱神以由群生業熾動天之酬深井泉竭小川水收半年不見騰雲之狀四埜罔聞擊壤之謳老弱死於故里少壯逃於他丘敢望甘霖之賜於連朝仰希慧澤之均於遍地俾五穀得其豐登使萬邦樂其利濟頓首傾誠千冒聖帝早開大解脫之玄門作此難思議之妙事俯遜凡情不終日而雨當悉儵


神佑斯民必期無害茲者赤土暴於大方青苗殞於日曬子草量沒可收我人安有仰賴幸布慈雲於長空急施甘澤於九界頓令歲獲小康普使人忘饑債下賜以時俛首謹待感應隨宜難諼重賽

