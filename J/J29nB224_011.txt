嘉興大藏經（新文豐版）數位版, No. B224 嵩山野竹禪師錄


初日當囪曉色青山滿岫晴光悄然快活松下何必丹丘石旁


早夜勤勤不倦金陵老子風規有時摸著鼻孔與汝一根竹篦


曠大劫來一物朗然偪塞虛空此即相傳的事原原委委何窮


槲笠艸衣幾載芒鞋竹杖平生如何更問消息別指籬前菊英


不變不遷不改何思何慮何憂庭前百尺松子每向其中臥遊


山中學得無為嬾把殘經對月千七百則葛藤何為成佛之訣


溈山一頭水羖隨處拖犁抴杷莫道無人收管牧之也解倒跨


諧去諧來十載腳跟下事浮沈室中問我宗旨且聽樹頭鳥音


荊棘林中不住翻身卻到慈雲來時步步思忖何者是吾真聞


巾缾缽杖三衣四海五湖任往榮辱自然不干何須別問安養


欲醒吾家法眼棒頭別有根源若將學解為勝依然三世佛冤


深山寂寂禪室何事心心未閒不若通身放下自然萬慮俱刪


落日霞生萬壑山靈列幕環屏回頭石上東顧山色朧朧杳冥


止說偷身學嬾那知學嬾非間嬾閒兩字無取馮他日上松關


曠劫汪汪愛水今朝一瀝傾乾只諧明月來往一切塵緣不干


山僧不解談禪亦不與人講究晚來散步長廊不覺依然漏逗


白馬峰前翻經青蓮華裏悟理高原鑿井之喻舉世何曾惺此


江頭一片明月白露千珠艸頭借問廣寒何兔擣藥聞之滿臼


欲識死生覺性瑩然覺一恢恢此理若知真實原非槁木寒灰


月來原自渡口雲去無非峰頭雲月往來不盡時時醒我雙眸


闍黎發足金陵四海名山過目今日相逢益州挂錫三間茅屋


為僧獨貴清真莫學勞勞度日動靜常常中規自然大道安逸


不明生死云何須究西來大意只到佛魔兩忘神珠一顆自至


色色空空世界瀟瀟灑灑人家且過眼前日子任他說落天花


摩醯三目難鑒衲子相逢若何古人別有方便打鼓且聽笙歌


欲知明暗之旨曉夜何常兩邊明暗拋來莫管回頭蹋破三玄


月中桂子垂朵一夜風來送香鼻孔依俙識得開眉便見清光


至道祇須一言自然體露金風且徵何者是道只可返尋己躬


三尺竹篦悟得。任他東土西天。慈雲不是多口。祇要女心了然。


禮誦蓮經竟日。言言字字深香。有時念到寶塔。便是儼然法王。


為仙為佛高志。衹在當人一決。若是因循日子。依然錯過時節。


地僻山幽可靜。谿清石怪堪情。看他鳥弄春日。支上一聲兩聲。


住著山中幾載。日高猶自貪眠。為僧得到如此。何必羨他大賢。


宿昔閭丘居士。相尋拾得寒山。遺來一片明月。至今猶在林間。


西來大意何旨。白日朝來水東。剔起眉毛便是。莫教錯過此中。


山頭錦鯉如雪。海底金烏若雞。今日為君說破。明朝各自東西。


君家住在何處。身上猶帶落霞。早把機心放下。馮他碓嘴生華。


秤錘蟲蠹久矣。不見不聞隨他。前三後三省得。即是吾家叉牙。


迷悟兩塗未判。端居看是何物。分明一段天真。不是依俙仿佛。


十類眾生是夢。三世如來夢人。山僧為你直道。爾我亦是浮塵。


野馬如無玉絡。奔狂之性何調。學人棄此繩墨。未免伴奐自憍。


萬尺寒潭把釣。細鱗無意吞鉤。可憐襏襫漁叟。香餌翛然別投。


今朝白禮諸人。事務不煩問我。有求佛法因緣。但指庭花幾朵。


山僧雖是村翁。領眾何常廢禮。只是尋常鬻飯。不曾別有臧否。


多年失卻寶所。今日相尋道人。話到無生奧義。何勞拋棄紅塵。


祇知鑿井高原。不識水源就下。縱是施工百生。何曾有滴如瀉。


早晨洗面穿衣。下晚上床脫襪。申手去摸枕頭。不知打著心月。


一艇閒游性海。蘭橈打倒須彌。此是大人竟界。非仝緣木之龜。


無說無傳聖道。有為有作猿心。一豪不去分別。當下全消古今。


佛心無住為本。道者無為是根。無住無為不二。鐙籠露柱何言。


山門佛殿相對。土地金剛鬥拳。既是旁人不識。隨他明月前川。


象嶺巖前獨坐。朝昏滿目煙雲。回觀隔岸松子。依舊落他見聞。


葉上欲書半偈。枯腸括盡無能。不如石上高臥。此事全超一乘。


推落匡床枕子。驚起檐樹鳴鳩。安南城裏收賊。塞北山前失牛。


才見提刀出塞。又來撿點家珍。兩重公案無別。可謂全詠法身。


道人識甚家風。手裏把箇木勺。驚起甑箄搖眉。鐙籠築破雙腳。


槿籬靄靄雲合。石澗潺潺野水。入路分明不差。幾曾輪轉生死。


松直棘曲之理。鶴白烏玄之言。喚作歸家時節。何常悟得心源。


誨人不是不切。回頭恐落虛名。偶上東山散步。月明一塢松聲。


般若深談四相。法華喻說三車。究來都是閒事。且坐室中喫茶。


月照前峰石色。風吹上澗波聲。誰知見者難識。仍教孤他此情。


水水山山畫圖。風風雨雨世界。從頭柬點將來。智者如何蒂芥。


騎牛覓牛痴矣。上筏舍筏愚甚。一切是非莫存。自然華屋高枕。


傑出中山獨步。虎頭燕頷稱奇。指耑亦有明月。返照必然得之。


大事因緣不別一揮。智劍心寒成仙成佛。多事閒看前峰月團。


消閒無過山家。萬嶺清風素霞。閒到峰前一曲。樹頭驚起飛雅。


道學無非方寸。逃禪何用求心。自然應物如鏡。一切魔王敢侵。


喫飯穿衣不二。提缾把碗偏仝。鳥啼花落巖下。悟得從來法空。


七尺軀中性靈。無耑落在風月。今朝落脫些兒。便上蓮華一筏。


萬木森森巖石。風吹瑟瑟清音。禪房有此幽韻。任他世上浮沈。


一根既得返元六處。自能休伏二十五人。圓通當時名起天篤。


石鞏一弓廿載。三平方露胸襟。當陽兩扣絃子。聖箭猶傳到今。


碧雞午夜啼寒。金馬日中嚼雪。分明好箇風頭。只是當人不決。


當年濟北三玄。今日嵩山一喝。莫謂古今兩塗。總然者點生活。


瑞像道人不取。道人只貴心光。問余何謂心光。依舊龜毛尺長。


空華陽燄潭月。三箇本來不真。若謂竹僧錯判。何妨緘口殘春。


帶月連雲艸坐。石頭為枕高情。了然松韻徐響。不勝笙歌幾聲。


相傳大道多載。只是無人承當。所以慈雲一默。管他東土西方。


佛殿苔生艸。合然鐙過去。慈尊門前沒箇消息。佛法有誰一論。


至道惟嫌柬擇。洞然明白何詮。眼光爍破天下。南北東西見前。


道人一箇蒲團。四海任他游戲。若問如何是道。倦來放下憨睡。


青峰陰裏高臥。白水谿邊放船。此是維摩玅著。馮他天下相傳。


者箇渥洼駿骨。有時齧膝千里。非仝款段騰蹋。所以名高野史。


井市山林不二。春華秋月相期。嗟乎者段三昧。須是達人乃知。


良驥從來貴德。蟾蜍亦重精明。余聞先佛心印。不是虛頭假名。


嵩少安心可師。慈雲勤道良友。莫謂古今不仝。蝦跳何曾出斗。


囀囀支頭鳥語。閒閒林下人家。夜來一輪明月。客至兩桮閔茶。


舉世無人好道。滿堂盡是閒僧。雖然有箇居士。何曾離得愛憎。


我輩相逢話舊。芝蘭气味相投。落花流水游戲。誰管南州北州。


金剛撝散魔軍。慧日光開暗室。瑞艸靈芽不珍。端然領取真實。


曲說直說兩路。宗通說通一門。分明隻字無得。便是歸家之言。


松鶴巢來古樹。鐘聲散入平原。此中即是宗旨。更要阿誰一言。


心佛眾生名字。泥豬癩狗生涯。明明如何不會。驢鳴犬吠從他。


世人百計生涯。嬾漢只消一事。日日蒲團石上。閒來便是濃睡。


古鏡生光似雪。自然方良潛蹤。騎牛忽過松嶺。管甚春風淡濃。


豎起一條鐵脊。打開半箇疑團。了然當下成佛。何必重重細看。


先佛一枚海印。一印萬象森羅。誰知落在君手。何妨來往娑婆。


生死關頭識破。端然成佛多時。坐消昆海明月。踢脫凡情聖知。


參禪本自求悟。斷妄何須猒迷。只把吹毛利劍。聖凡情見排擠。


菩提煩惱如燄。生死涅槃似漚。若是安心選佛。秋高月上芳洲。


數日不打口鼓。安閒自在煙村。剛才搖動檀板。笑破諸人面門。


利門名路元假。山鳥谿煙可尋。若問道人樂處。翻身又上幽岑。


如玉如冰如水。若華若鳥若晴。道人祇此坐臥。佛來祖來嬾迎。


少室安心斷臂。兩重公案紛紜。不如言外求之。免墮從前見聞。


道骨千生練就。衣珠一日何明。逢煙如可休去。到底逗遛半程。


小往大來名泰。輕清重濁兩間。見聞不住聲色。是謂佛祖之關。


密雲密布三千。一雨普沾艸木。喚作如來大慈。亦是指馬為鹿。


勞勞終日持佛。只是恐防錯認。若謂佛居淨邦。目前安得隨順。


鬱鬱黃花非外。青青翠竹本真。總是當人佛性。何須猒棄芳塵。


眾生諸佛眼孔。只在喫飯穿衣。直指出來不會。枉然此箇真機。


祕魔擎叉奇怪。溈山笑裏戈矛。慈雲不是無語。卻有一條棒頭。


秋日蘆華華下。釣魚舟上坐歌。分明一箇船子。元是華亭頭陀。


殺佛殺祖雲門。奪人奪竟濟北。正好一坑活薶。免得是非兩賊。


學道當如埽地。只須埽到無塵。了然一片乾淨。莫管誰為假真。


室中請益禪學。善惡兩關莫取。父母未生面目。分明祇者言語。


維摩病中說法。嵩山埽除藥病。拈起拂子便打。少室親行此令。


大雄峰頂明月。光含萬象森羅。世人祇是懵董。不見目前奈何。


金馬碧雞坊下。太華昆水之間。悟得眼前景物。誰為生死兩關。


趙州一箇繩床。野竹一間艸屋。受用雖則不仝。從教天下相噱。


鼻祖西來直指。虛虛豁豁性天。孃生面目全在。劫火從他洞然。


山上鯉魚破浪。海中塵土坌天。指示當人不信。生生錯過目前。


奇哉鼻舌身意。三世如來安宅。更問如何是道。趙州有箇庭柏。


為人為仙為佛。祇要吾徒志堅。一點明明會得。便知父母生前。


勤行德業為首。道眼處處圓明。信手摸著鼻孔。元來不自孃生。


心佛眾生不二。眾生心佛何殊。會來三無差別。青青翠竹真如。


地盧撥火談道。了沒一言可陳。若問那邊理事。本來無妄無真。


菴外石牛穩睡。火中蓮子飄香。西來大意如此。義气全章法堂。


不二門中何物。梅花帳裏真機。堪憐一段消息。落得人前是非。


不種梧桐免鳳。多栽綠竹引賢。道人雖沒文行。卻有祖師別傳。


無泥內外中閒。豈云聞見非塵。雖然不是真智。了得從前之因。


惟此一事真實。本來何有三乘。千頭萬緒歸一。曠劫無明可冰。


一段西來玅機。許多大士難識。今時縱有些兒。究竟何曾得力。

