嘉興大藏經（新文豐版）數位版, No. B313 青原愚者智禪師語錄


谷王非下頂門無上虀粉中間誰卓拄杖蓏理相齒物則知天其神無方別傳不傳既以易證就路履旋一句畫前須破重玄止一事實畢卻後先三反晝夜通因乎專生成裁成時宜乘權日午三更歷然寂然


一飲一蔭思我然疑公因反因從來未提幬覆代錯掌不可欺無我備物中旁先迷生死發藥來處唯唯分心分識紗縠難窺甕外運甕治正兵奇縣崖絕甦大願綸彌午會中天消息偕時核仁全樹且請研幾


見見之時見不及物物不物休氣急三科七大何郎當薪火交蘆誰主張圓滿菩提歸無所得且問一切事究竟堅固那箇著力噥噥空累優陀南一嚏自不欺消息


宇觀人間宙觀世山谷狼藉三藏秘是誰點燧照一際不攀斷貫索凡例柷敔訛傳疑啞鐘韶舞拍板定不易穿過千生未生前桑弧蓬矢一地方圓亦是栗棘圈欣逢許劍真法器跳出三籠隨類示可破五雲書卍字


無作無受報不忘維摩經中己露布蓮花法位三如是窮子何乃復驚懼四邊火起誰上車虛空消殞歸何處若疑且過趙州關問事即得禮拜去


一切法無我得成於忍莫贏其瓶呼出井應無所住而生其心八角磨盤休沉吟不取於相亦不取非相子午雙破紅輪光放金剛如是降伏住書懋緩筋請平步豁然大笑歸去來簷下雙扉不誤主顧


渠今正是我我今不是渠以驢覷井井覷驢從上直須破紗縠曹山四禁非糊塗


首楞珍重盡今時寶所蓮花不負伊磨淬金剛揮紫電轉輪擊節是誰知


偉哉造化笑棲苴不負其材乃丈夫大屈大伸天煆煉藏刀淬火看回途


青原垂一足住山唯鈯斧且劈古今薪冷灶自燒煮


浮渡棋聲在眼前通天陌路讓誰先石頭壁立常伸指一斧供薪足煮泉


傳澥只在一滴吸上須彌背脊鐵鞋踏乾重溟莫教人笑蠡測


念汝隨予學環中竟左旋冬春看兩度頭尾筭三年風送新花雨詩將舊夢圓沖之傳曆意誰與問青天


岱堂三年瓦生角淨居三年扶木杓泥豬癩狗了尊貴雪爐霜刃鋪禮樂獨喜石頭裂出真肝腸潛道青鷹展血覺


真金本以火為恩不閡無門四出門久祝沃焦泉上頂針鋒眼裏造乾坤


過水不是渠覿面不是水曹山當門劍孝滿者善使如何為洞先將來慎牙齒


八還卻向無還者虛空流汗天地啞正淬金剛磨處藏豈怕打殺四天下


還鄉曲調露旛竿納盡須彌已轉九唯有杖門莖草在待伊招手與人看


石頭引汝吸西江日用吾諧何處藏看破漉籬還可賣超宗亦不數襄陽


十年劈出血肝腸今日新硎何處藏正顯罩籬神變化一雙赤手舞風霜


福城東際見文殊須許南詢道不孤樓閣指頭開復閉急須穿過莫黏塗


冬雪藏雷春莫驚八風圖上自何生此中見得無先在九野重霄總帝京


靈源流注問參同明暗回機莫倚空主中相續須親見母擲光陰四境風


黃閣簾前奉者誰三更天曉甚東西多生鑄此當空鏡藏在森羅十二時


縱橫卍字本周天立地揆方統大圓無首履旋何內外此中包決在龍淵


翠屏把住水雷奔收入茶爐蟹眼吞噴雪軒中肝膽句西風為我掃蓬門


一句話頭如鐵橛百層水釜烹丹雪冬關埋出一聲雷驚風又涉花枝血


一句話頭如鐵橛壁立銀山四面絕從中起一陣風雷丹枕三更為汝說


一句話頭如鐵橛當風掃帚無車轍誰能一躍上縣崖舍命乘雲地絕


天開巖下合龍文生死同條石火焚今在西江流片紙一爐燒作故山雲


劍鋩山頭慣放腳雙關一帶同殺活殘枰敲破通天眼那問黑白落不落


須彌頂上種青玉縮作方壺供金栗且引襄陽舞袍笏愚公自笑移香谷


三一齋中白眼青通晝夜灑甘露餅憂患憂孟與塗炭輐斷謑髁者何限洗出浮渡一片石三十六巖聽揮斤白雲老挂先著堂坐隱遠公棋道場卻拓鈯斧期爛柯從今沒奈旁觀何


濯熱蓮花消永晝笑煞觀河眉不皺摩羅果拋擲掌中拄杖放在背後無所可用乾坤消瘦後來人切忌從壁上看料定虛空看不透


蒼天過水看三墮右袂自嗤肩臂左怪殺禮樂鋪在紅爐漫說當堂不正坐多少人論量敝垢丹青誰知它解衣盤礡贏


一張紙雲遮海樹一拂子劈破鐵圍忽然在西峰壁上不覺垂此霜眉換卻眼睛初不知滾滾聽人隔岸揮朱紫敝垢皆支離不可便道是青原老古錐


南北東西無所住為甚走入芥子煙中去木葉三毛勞顧虎迸破面門誰得而相汝


白刃舞毫端紅爐書卍字世出世間要且不識三十年後呿一口氣虛空特地費丹青且莫嫌寒山一帚敝


一杯浮渡黑白未分前已露須知袖手滿盤先谷口傳聲是誰常住將以華嚴樓閣為毘目故處依然此藏軒裏一指隨寓聊且懸崖背後讓煙熏休管萬世旦暮遇遇則遇還看席卷竿頭步


六合中間擲一拂依然豎起殘榾柮且問這個東西是何物擊節一下答不出雖許三拜掩灰塵畢竟以何為它雪屈


今古漫天都是血無端浸破衣裳折一雙窮相手長伸腳下蓮花望誰接


雲頭墮在街頭掛一幅包此人間大樓開閣閉指尖閒撞倒背後拍一下滿布袋是甚東西百雜碎無人著價待問他時有理難伸但消得一個嗄嗄


杖人常有些兒藥留待他年毒達摩衹為折蘆面壁太煞捏怪隻履歸去一場懡忽遇點睛者如何崑崙粉碎揚秋波


此一筆當頭劈蘭葉太軟鐵線太直衲衣下事從來讚嘆不及爭似泥塑木雕換飯喫


第二筆蒙頭屈膝看他不出不妨數九不可打七腳酸且坐斷虛空冷風卻笑人獨立


第三筆通身濕乾卻洛伽波平地擲楖栗千手千眼在那裏依舊眉橫鼻直


粉碎崑崙不問津春風冷眼笑紅塵漫勞雲裏金剛杵一個蒲團到處尊


楊柳灑水呼麒麟寶髻放光如車輪是誰蒿筆成五色蓮花瓣裏乾坤新


金剛刀挂兩眉前燈下春秋聽世傳莫問本來何面目且看血色濺蒼天


不跨石門三十年捧腹垂涕看蒼天早知不肯打這破鼓且樂得在沸鼎裏安眠


一張白紙放毫光莫認紅衣與面黃返擲依然在坐下且認手中如意子可是金剛王


三五縱橫只一畫千花萬石夢中抹佛祖位裏留不住白刃紅爐鋪禮樂縫起來雙袖托孤可怪是兩頭一腳且道今日以何報答震聲一喝

