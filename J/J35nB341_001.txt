嘉興大藏經（新文豐版）數位版, No. B341 佛語御禪師語錄


苦侍吾師十六秋巾缾冤對恨難酬排兵布將行旌令願子功歸第一籌


索我珍珠瑪瑙話此間無句值錢的驀拈驢糞頻相贈謾莫逢人說價低


此去滇南步步高登山涉水謾逍遙一朝蹋破波前月撫掌呵呵傲寂寥


自從剖出虛空核到處逢人聲價高大死闍黎須鄭重開疆展土牧金毛


分明句子不淆訛鼻直眉橫幾蹉過只為見成難辨白千山萬水走禪和


正直與端方宛然玉界尺樹吾宗棟梁知佛法大意日涉圓通兮三登九上時論祖道兮搶行奪市噫嘻嘻謾疇昔家常德業總包融不亞龐公一頭地


一喝老僧未許一蹋兩面三頭與君一齊打脫好作渡人之舟


道本無形狀云何有取求取求屬影像來去總浮漚不墮名言數豈同知見侔若能於此薦安用早回頭


水中捉月月雙月空裏挐風風自風挐捉月風非動靜天然動靜豈從容若言得不得有二更道管他又一重者裏誰知復誰見復將誰面與誰融大都心性假名字只為悟迷分異同徑入無生無舍宅無生有入即羅籠一一分明親道破莫將五色畫虛空


二六時中既穩默行住坐臥已婆娑真空不空非口語空不空也更淆訛若是隨心而應用隨心應用早蹉跎隨心隨處多身相應用依前萬萬波須到無心無用處自然無處不禪那


一喝明明事已周無容下口處難酬報恩有待憑君力抖擻精神接聖流


數思世末幾滄桑獨喜同門箇箇長茲去頻開三尺劍惡名從此播諸方


四十餘年夢眼開眼開何速別塵埃三秋話會曾相唯一日逃禪擬再猜生死門頭丟臭褲涅槃道上掃蒼苔聊將數句頻津送謾請高流歸去來


登高無直徑策杖步幽林薄霧籠山閣晴松快野禽坐聞猿唱曲靜聽月敲琴更入尋詩處雲深客亦深


自入乾坤舍許多事不全好人無百歲禍害有千年欲祝千年壽喜餘百歲堅虛空三爛壞箕翼共綿綿


梯危涉險足頻攀步入高林谿更灣閣抱層巖巖抱閣山連野水水連山日移竹影敲詩案風送蘆煙鎖石關莫謂南窗開不掩早知明月夜來還


滿懷造化運方隅不類池渠荷與蘆形接陽和隨動蕩色垂秋艷有規模旋樞共爾終時度斗斡同伊傲月圖夕旦循環程幾度何如些子應天都


不藏寶匣倚江干一道清光掩蔽難真偽相昭容易見影形覿面等閒看幽私爍破乾坤靜妖艷收來毛骨寒萬象俱該全體露虛空也自把眉攢


瘦石玲瓏載月娟和泥捧出不泥蓮胎懷白氣開時節蘊得清香待有年傘蓋照人荷霧靄蜂房吐蕊藕雲旋多情特為光山寺殿閣重重泛紫煙


種伏雲根徹竅中兩三掬水露全工鮮鮮芳艷留青眼馥馥香霞逐遠風葉裏裁詩詩意綠華間摘句句聯紅自來忘卻開蓮社蓮自開來覓遠公


薄霧迷津勢莫尋忽朝天霽弄香侵瞻風撥草奇高節抱雪懷芳吐素心朵朵書春傳意遠枝枝送臘遞情深從他來去人標指一日垂涎孰不驚


如梳如耳如邊鏡說似鉤環更莫欽想是天人騎馬過一蹄印破五湖心


冰姿雪骨久懷丹吐出令人子細看本色不從桃杏借一簾星燦玉闌干


有舷無頂太郎當亂髮髼鬆滿面揚不得眉毛分界畔一頭都是眼睛眶


半夜子齁鼾穿夢耳恍如雷不在枕頭裏雞鳴丑鼠逐貓兒走撞出門駭殺趙州狗平旦寅眉毛舊轉新掀衾起日計正相應日出卯芒鞋腳下討路高低竹杖知分曉食時辰脫粟與芹羹一頓飽處處引風生禺中已晝閒無活計牧群牛箇箇掀天地日南午打動無皮鼓令如是拍拍騰今古日昳未攜酒莫遲醉淵明來混入吾儕隊晡時申野老佚山亭閒遠眺銕笛一村聲日入酉白月光如晝看金烏也解翻觔斗黃昏戌明暗奚分布簾不捲人在深深處人定亥就榻和衣蓋任高眠一覺無疆界


山中行一步一箇墩看子細蹋破嶺頭雲山中住死蛇當古路擬挑開無覓挑開處山中坐不消強捏合太分明鼻直眼橫箇山中臥熟睡長伸腳剛醒來流鶯啼夢過


早出孃胎三十年千生萬受盡鑽研幾將劫運消磨後心倦神疲嬾向前

