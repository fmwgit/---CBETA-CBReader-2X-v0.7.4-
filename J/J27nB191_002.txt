嘉興大藏經（新文豐版）數位版, No. B191 象田即念禪師語錄

象田即念禪師語錄卷二


雲山疊疊，流水漫漫，擒虎容易，告人固難。


眼不自見、耳不自聞，兩個八兩，元是一斤。


至人出處，隱顯無方，身居朝市，意在滄浪。


雁聲本哀，猿聲本切，忽動秋砧，一鳴腸絕。


煮鳳烹龍，未足驚異，喫得、撒得，福不思議。


舊性不改，仍舊下海，臭鯗爛鮓，賣與要者。


關中令嚴，不許私市。一家有事，四鄰坐罪。


有口無舌，證龜成鱉，西國鄉談，音韻自別。


旋嵐常寂，兢注不流，火傳薪滅，切忌他求。


者田庫奴，一刀兩斷，放過一著，三馬九亂。


大人坦蕩，開口廝當，無實無虛，不誑不妄。


言不該典，君子不談，木童何意？特地詀諵。


者個若是老達磨，當時天子識何難？汝不是渠渠是汝，分付諸人仔細看。


生同夢裡醒，死似夢中睡，惟有大醒人，惺惺常不昧。


生誰拖死屍？死奚拖不去，夢想兩不俱，枕頭忽墮地。


生死人間世，堪嗟事似麻，盡營兒女計，誰悟眼前花？


生憂難得官，死憂官不久，除卻陶淵明，孰不戀五斗？


生前秉大義，死後護禪思，勇敏獨髯公，一點吹毛利。


生死因緣會，參尋貴眼明，悟迷誰得失？隔壁墮釵聲。


生緣薦得親，死句投機鈍，黃櫱打臨濟，婆心為徹困。


生既未知生，死又焉知死？達磨不會禪，夫子不知禮。


生死出入息，壽夭原不貳，彭祖八百年，陳團一覺睡。


生時豎一指，死時垂一足，十力大丈夫，始終道不辱。


只在山前山後哮，苔痕新跡似非遙，鋤犁不得牛來拽，野水荒田怎種苗？


頑蠻打教肉皮穿，鞭斷從新再換鞭，若更奔馳逞野性，夜間高繫日間牽。


殷殷調爾暫忘馳，忽忽乖違用緊隨，直下教伊狂性歇，絲毫不盡肯言疲。


喜爾知非自轉頭，轟轟烈性已溫柔，還如頑鐵初經煆，煉久方純繡不留。


放去看伊往那邊？荒田不揀草綿然，東西不亂纖毫步，爾既馴兮我不牽。


路頭純熟意方如，鼻斷枯樁不受拘，喜得山中水草足，一聲短笛日無餘。


綠水青山在眼中，寒巖看爾草茸茸，而今運足知傷觸，體盡虛明夜色濃。


往來路斷白雲中，月色依依絕異同，不是草深無覓處，都緣無意辯西東。


覺來一曲萬緣閒，明月孤圓空漢間，影落寒潭無透路，殷勤撈摝始相關。


雲無虛影月無蹤，孰證從前雲月空？不信泥牛歸大海，別參木馬驟花叢。


靜觀造化根，闔闢猶橐籥，吾人空洞心，汎應無適莫。昧者多勞勞，惺者惟落落，飄然煙霞外，昔亦慕所樂。流覽諸子書，丹經知大約，精神行氣主，氣餒精神惡。要欲邁形骸，必先志寥廓，無欲是丹頭，忘情乃靈藥。精一坎离交，失念火候錯，存誠神復虛，中和道盤礡。沐浴去渣滓，防危安淡泊，會理總無門，施為各有托。孟子養浩然，老聃守柔弱，猶羡康節云：天地尚吾作。名教憑群英，隨宜善斟酌，靈性即金丹，餘門總戲謔。故吾老金仙，聖凡齊掃卻，故吾非故吾，故吾方灑落。浮世逐浮華，誰解真修學？為報參玄人，無為名跡縛。


石鞏一張弓，自射卻不解，架箭三十年，拗折始痛快。


打殺趙州狗，爛醉曹山酒，莫道佛性無，一吐七八斗。


言思動靜自分明，不動干戈定太平，佛祖到來無著處，莫嫌衲子不容情。


叵耐西來老達磨，九年面壁竟何圖？自云航海傳心印，及至傳心一字無。


道成須得髑髏乾，熟息移人固自難，一息不來誰是我？君今應作死屍看。


念佛者是誰？晴空轟霹靂，當機覿面提，雲捲千山亟。


作者是何人？務者是何物？直下便承當，主人仍受屈。


溪淺杓柄短，溪深杓柄長，忽然杓柄斷，斯不屬商量。


若將石作佛，人人皆禮拜；若將佛作石，坐臥有何怪？


咄哉！者老和尚，單用一條白棒，不管是非便打，佛祖也難近傍。

