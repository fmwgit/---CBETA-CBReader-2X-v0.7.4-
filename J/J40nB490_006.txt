嘉興大藏經（新文豐版）數位版, No. B490 博山粟如瀚禪師語錄


峨峨博嶠 鬱鬱祖庭 賢人哲匠 連袂而升
象哮獅吼 霞蔚雲蒸 惟師再起 琅琅有聲
溯源先世 國彥邦楨 臣死君辱 子報父生
夙乘願力 超出塵情 為儒環堵 為釋干城
拳拳報本 照世真燈 忠國忠佛 匪曰岐程
初入靈隱 頓悟圓明 拈槌豎拂 高踞博瀛
慈風俠骨 祖席長膺 蓮開瑞瓣 花雨香城
身支冠逆 履險如平 山搖海沸 風靜水澄
閒名謝卻 東峰斂形 石藏屹屹 如岡如陵
銘以係之 存順歿寧


探竿原為驗來由你既心無我亦休直下若然親識得不風流處也風流


賊無種相鼓弄笑巖頭乾打哄


病是誰病光是誰光雲門老子不勝郎當


頭無寶冠身無瓔珞似厭塵圜有偏孤卓我思大士心不然箕踞而下視兮悲眾生之癡縛臨崖於萬仞兮看誰向此棲泊無語聲如雷身心等寥廓稽首讚歎莫能窮徒向虛空亂描摸


居恒克己出曰利生隨緣去住為法權衡曰緇曰素無不傾誠道場四座電掣雷轟此皆人人耳目所共故敢露布先聲至於臨機殺活拔楔抽釘又豈不肖弘瀚所能定評咦


瞻彼丰神如山嵯峨酬機說法海水騰波輔予首眾春日融和住持八載百折不磨孝友持躬人共羨謙恭下士譽言多掉臂臨行普請句至今大地共吟哦剖雲長老影讚


不懼勢易時艱赤心荷擔祖席九載起廢扶傾不用腕頭氣力鍛凡煉聖稱敏手海納山容咸景式此由秉多生志願得果熟香飄於今日


祝髮佯狂四海名傳雖登曲盝實出偶然咦雪操冰腸眾委悉空拳鬥富使人嫌


二十年前倔強難羇二十年後與世推移牛兮馬兮任人呼佛手驢腳應時施


踞坐博嶺四十餘年大壽昌先宗傳達磨不傳咦傳不傳虛空釘橛矢上加尖


一杖欲撐天地雙眸炯炯古今事難灼然不避立志儼若剛金誰云迢迢物外分明盛世頑民喚作博瀛住持秪恐眼裏無筋


是真非相是相非真耳提面命時刻親承一回拈出堪為證明


者醜形絕儔侶慈孫索讚不辭與語檢點平生無過人應世任緣獨自許


不畏風雨挺出眾前我懷有素相對相憐謾相憐惡態從教天下傳


碧雲嵯峨磊落山阿葛洪去後神僊少爾我來時佛祖多兩眼對兩眼諸人還會麼與玄大師同軸


立志事難弗避躬行敬恕謙讓學儒未遂便逃禪博瀛名稱粟和尚似者等不唧溜漢秪好塞壑填溝那堪寫出歸雲堂裏供養


弗作牛後寧為雞口一向囊藏被褲此日出乖露醜醜醜使得時辰顛倒走


眼空佛祖隨機收放起坐同時難寫行狀畢竟是何模樣有時讓而不任有時任而不讓大地致今多怨望


七尺之軀堂堂可羨踞坐儼然阿誰不見更寫丹青雲遮日面


一衲遮身百事荒任呼牛馬也無妨可憐逐妄迷真者不信閻浮即樂邦識得娘生真面目何愁向外著空忙更能坐斷兩頭後烈火光中飛雪霜


一衲遮身百事新猶然還是舊時身自從家國傾亡後但覺容顏不復嗔奪食驅耕渾底事利生接物枉勞神而今休問長安道堪笑紛紛辨假真


一衲遮身百事閒清風明月可盤桓對賓何復逞機用招友唯知恣笑談三藏偏圓如拭紙二乘滯寂怕狂瀾玄珠一自高懸後瞬目揚眉若唾殘


一衲遮身百事浮金針玉線自相投悟來洗面重安鼻那對菱花更怖頭色未分人盡望虛名已掃跡無留回思昔日憨和尚不著歡兮不著愁


一衲遮身百事休大洋海底任遨遊渾忘歲月居山計不說玄機謝客謀慈父因憐窮子苦浮生多為別人愁鋤頭放下方堪睡蹄角何勞辨馬牛


一衲遮身百事無單丁猶自勝千夫高僧壁上人皆問小塔尖新誰索圖靈鷲峰前流毒乳黃梅林裏逐真盧但能事上通無事鐵笛橫吹泛五湖


一衲遮身百事飄冰凌劍刃悉逍遙玄機妙語家風淺白雪陽春曲調高手段謾誇超碧漢神謀更有出青霄年來學就千般嬾砂米慵將一水淘


一衲遮身百事勾不求如意更何愁門前有路從人過囊裏無錢任賊偷樹影飄搖如侶伴蟬聲斷續若歌謳興來搔首江頭望觸處生涯逐水浮


一衲遮身百事完營營逐逐也閒閒入廛垂手非容易大用繁興未是難海水掀翻衣不濕月堂步出夜將闌笑看宴坐無言者花雨紛紛落滿巖


一衲遮身百事忘拈來莖草放毫光地爐深撥三冬煖羽扇輕招六月涼售價不須居鬧市求真何必外皮囊曾聞晦老瞞山谷覿面唯言巖桂香


滿目亂煙何日停建橋徒有太平名鄰州符節不相信當道風光見舊情解纜無妨南北岸張帆一任東西行沿江已絕魚龍躍相對惟聞過客驚


停棹登輿過寶坊入門鐘鼓韻琅琅規模廣大思先製景物幽閒在僻疆霧密每招玄豹隱林疏已退野狐藏龐眉老叟情偏愜向我長言到夜央


廩山何嵯峨今古絕攀仰節彼小山松盤根於此上經冬歷夏時為世作標榜雖謂高難儔寶方在其掌松花春到來遍地見繁廣我亦媿枝條登臨動遐想禮壽昌老祖塔


太翁守拙臥田園遍地而今盡子孫壯歲披緇人擅美老年拽耙行難論衝風冒雨家常事枵腹驅耕古範存跋涉溪山呈片紙敢云堂上用酬恩


泊撫橋下驚濤欲潑天不惟愁過客猶且禁行船衣薄蓬偏漏心煩夜不眠誰知出世者也費度關錢雨中望龜峰


煙雨霏霏洒碧空龜峰獨不露巃嵷同行見我頻相問笑指煙雲翠靄中


張帆忽憶舊同遊故爾江邊暫繫舟扣戶不知何處去聊將紙筆記因由


碣石猶然冷墓田青青芳草塞瑩邊銅駝已仆不堪語聊對姑山問舊緣


烽火祖庭留瓦礫八年傑閣聳雲端睹茲難禁酸心淚回憶歸雲塔影寒


雨餘山色十分青一片斜暉伴我行叮囑舟人輕鼓棹莫教娑竭夢魂驚


已遇波濤險深知林下安屈平何所事偏自入狂狷


問我同舟知屈子否屈子不知是誰之咎


江水潺潺白日閒閒狂風忽作宿此龍灣


先師曾囑入歸雲珍重懷香未敢焚偶向座中輕一撥甲鼇峰頂起氤氳


懸思此際亦逍遙池畔經行日幾遭游罷歸來無一事呼童研墨寫芭蕉


此夜臨筵憶弟居遙知瓢笠掛鄉廬未逢南國歸來鴈那得平安一紙書


每逢八月喜中秋今夜胡為興轉愁嶺上白雲散欲盡悶來誰共語高樓


豹眼睜睜冷看人雲藏霧隱幾經春等閒縱步出林去哮吼一聲天地瞋


瓶砵先隨六載矣即今丈室仍驅使三呼三喚諾聲連負汝負吾謾啟齒


花落任風掃田耕趁雨栽徘徊休待暮縱步返林隈示諾然召禪人


門前三徑曲橋下一溪幽博嶺與瀛岫風光任所遊示印雪冬禪人


爾父當年曾囑託抽釘拔楔解粘縛拏雲攫霧技千般薦福曾酬一字莫莫莫麒麟只有一隻角


昔年隨父入招提終日鼾鼾惱竹篦落地金錢驚睡起思親淚雨漲前溪


虎視牛行誰識得人前慣作白拈賊縱橫妙用在臨時直使虛空都逼塞


撥草瞻風何倜儻當仁猶善識收放博山機契祖燈新餧馬餧驢真可尚


聖箭靈源穿出阿誰直下支當橫拈倒用羨子坐看日射諸方


一向浮沉不拘凡聖傑出人前吾道有慶


楊岐疇昔輔慈明一段風光播宇寰監院博嶠今卸事千鈞祖任復期擔


月照寒潭清徹底神龍不肯守其中今朝勘驗機緣在此去隨方建我宗


諸方遍歷幾經年今日機投信有緣特把壽昌沒柄钁囑君隨處利人天


塵說剎說熾然說袋口結卻深藏舌遂封云雖然不語聲如雷若將耳聽頭腦裂


轉功就位轉位就功金鎖玄關齊裂斷群象蹴踏趁游龍要識龍麼奮迅風雷驚宇宙潛藏煙霧擁千峰掛像


描不成畫不就遂展像云眼橫鼻直一場漏逼咦


步月橋睹池水出處行藏秪這是不許龍眠百尺潭推爺還宜直向裏咦坐看冰河發燄花生碓嘴嗄

