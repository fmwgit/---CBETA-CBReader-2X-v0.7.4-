嘉興大藏經（新文豐版）數位版, No. B337 寶持總禪師語錄


行盡千山又萬山。那知人世有餘閒。杖頭點出金剛眼。脫落皮膚指顧間。


仰天長嘯遏行雲。流出桃花賺世人。踏破芒鞋呈舊面。森羅萬象現全身。


杜鵑聲裏覓殘紅。南北東西路莫窮。短笛有聲催午夢。鐵鎚無孔舞春風。


鳴條破塊撲窗櫺。石火光中閃電明。臺上野花零落盡。空山寂寂鳥無聲。


衰病難將藥石攻。扶笻巖畔強從容。湖水盡翻青白眼。七十二峰返照中。


昨日少年今白頭。滿腔熱血付東流。日長無事倚松立。笑指嶺頭雲未休。


不問吳山越水前。平生活計钁頭邊。收來放去渾閒事。撒出珍珠顆顆圓。


嘯月披雲足比鄰。閒花野艸總成真。琴臺響屧渾無恙。人面于今花更新。


淡飯黃虀飽便休。鶉衣百結任悠悠。倦來收足蒲團坐。客至從教不舉頭。


莫怪平生用力麤。掀翻大地一耕夫。了了了時無可了。何妨淹殺赤梢魚。


魏紫姚黃各不同。同根一體自相通。天姿不假陽和力。一段風光爍太空。


無影枝頭錦色鮮。煙霞風月滿長川。若將真妄論高下。瞎卻眾生眼萬千。


隨緣得旨復何求。覿體全彰物物週。會得箇中消息了。好來妙湛喫拳頭。


心空及第。高節自持。何妨任運。帶水拖泥。


一道平懷萬事休。青鞋白箬度春秋。十年勳業高叢席。嬴得楊岐第一籌。


嬴得楊岐第一籌。亂峰雲靄鳥聲幽。庭前柏子青無盡。到處香風滿钁頭。


嬴得楊岐第一籌。東山西嶺恣優游。玄關踏破無塵跡。截斷千谿水逆流。


嬴得楊岐第一籌。艸枯石冷雪埋丘。知君自有天然概。活計些些孰敢儔。


千聖從前喚不回。腳跟有路絕纖埃。今朝自解翻身轉。剎剎塵塵正眼開。


一椎便當占機先。不用低頭覓要玄。挈領提綱在今日。為人手段獨精圓。


暗中文彩已全彰。長笑諸方漫度量。心眼頓開能識透。皎然日月共爭光。


堂中早晚自周旋。古佛威儀無間然。直下洞明言外旨。鴉鳴鵲噪句中玄。


清風匝匝透玄關。葉落疏林見遠山。一著子禪無避處。誰能更向管窺斑。


拋卻珍奇錦繡緣。卻從枯淡樂餘年。祖師皮骨休分析。閒即加餐困即眠。


大悲菩薩千手眼。不知那隻用來親。凡情聖見俱消落。始信光明透剎塵。


浮華轉盻屬雲煙。草座麻衣悟息肩。識病豈煩尋妙藥。解空時復感諸天。獻珠龍女當成佛。插疏龐婆好學禪。一曲無生堪共語。臨風寄與雁頭箋。


憶昔滄桑歎別離。十年消息重相違。金樽檀板君無恙。石室蒲團我正宜。春暖未融凝鬢雪。夢醒方辨處囊錐。幾番領得殷勤意。回首中原更有誰。


截流一棹骨毛寒。六出花飛宇宙漫。奮起玉龍金鎖斷。劈開華嶽劍光殘。奚囊有句從教覓。少室無心不用安。試問五湖參學者。盛歸銀碗若為看。


尊嚴如神。慈悲如佛。不動色聲。全具折攝。有時奪食驅耕。有時抽釘拔榍。結大地冤讎。安虛空耳穴。坐斷中吳第一峰。是聖是凡齊叫屈。


定服嚴身。戒香瑩體。寬以待人。儉以約己。萬法皆圓。一真不取。我所知師。如是而已。


用末山機塞灌谿口。靈山老人許伊哮吼。惱怒時性如雷火。直欲擊碎虛空。歡喜時語似春風。隨意榮添枯朽。趁東山水上行。逐西嶺雲中走。禪道脫規模佛法。絕樞紐妙湛與伊。同參未曾輕易點首。何況他家爛惡禪。要令此老輕抬手。


凡不能窺。聖莫能測。鐵作面皮。虎口奪骨。七尺烏藤正令行。從教萬象稱奇特。


謂此便是妙湛。大似認影迷頭。謂此若非妙湛。又似離波覓水。除卻離即離非。未免別說道理。涅槃不為榮。生死不為恥。烹麟煆鳳望後昆。別立生涯奪食驅。耕笑前賢遭人指。使妙湛一無所長。隨分眠餐而已。要會靈山的骨禪。達磨打落當門齒。


丹青描未就。楮墨畫難工。覿面無遮護。秋蟾朗太空。

