嘉興大藏經（新文豐版）數位版, No. B218 懶石聆禪師語錄


活鱍玲瓏心眼通。郎當廓落振宗風。乾坤世界都關卻。惟露中間一段空。


非短非長勿舊新。頻吹清韻令人聞。聲和萬籟鈞天樂。驚惺昆池月一輪。


永劫修持穩柁機。片帆時挂霧同飛。逍遙且遜清風力。明月蘆花滿載歸。


雨灑風吹葉不絲。挺然卓立過須彌。通身是個光明藏。洞徹坤維萬象枝。


個樣團團未宰功。持來眾裏萬人欽。頻盛世上鐵釘飯。供養十方羅漢僧。


赤手攜將月下彈。五音六律最清宣。坐中誰是子期客。聽取無腔聲韻傳。


難堪秀器自成家。裏面能盛死活蛇。擲向街前人弗愛。嘶風注雨月篩華。


硬似泥團軟似鋼。輥天輥地勢難當。拈來安置滇雲上。電閃雷轟震大方。


赤體條條絕點霞。洞山曾式三斤麻。鉤頭分兩全拋出。得意人人善作家。


東西南北見陶然。瑞起琉璃寶月圜。意氣弗從天地得。不歡欣處也忻歡。


雞鳴丑衲。被蒙頭。齁鼾吼。手執夜明符半斤。森羅萬象顛倒走。


平旦。寅山青水淥。碧煙沉雲門。調子新豐曲。只此臨機。直指人。


日出卯現成公案。勿尋討。孤明歷歷。萬機空。曾不於中。弄尖巧。


食時辰。無住廓然誰不親。為索金牛桶底事。著衣持缽入重城。


禺中已。縱去奪來頻遊戲。打著禾山破鼓皮。成家立計固無必。


日南午。信口道兮信手舞。百草頭邊略較些。莫教錯過西來祖。


日昳未。六陽花下何堪醉。半乘煙浪半乘虛。吹起沖霄個鐵笛。


晡時申衲子穿雲來問津彈起琵琶操古調高山流水少知音。


日入酉。千妖百怪蒙頭走。金剛腦後念摩訶。自家個兒也沒有。


黃昏戌。落落零零是何物。鐘鼓喧揚六國聞。單剩三間破茅屋。


人定亥。行腳多年無被蓋。清冷冷地沒些些。齁鼾不向人間賣。


夜半子。壁疏屋角曉星起。開眼眯露本真。枕子翻身笑不已。


心空體寂固靈虛。萬象交羅本自如。洞徹玄微岐意絕。明明皎月落天湖。


欲叩明師破暗關。臨機貴在絕情緣。當風雪刃才挨著。死活雙忘脫苦酸。


梆聲未絕力行先。惟恐行門功弗全。般若無方隨所應。搬柴運水處須圜。


倦來何事且留神。散步林泉石上行。個裏些兒如蹋著。無生曲子調高吟。


跏趺對月歷三更。靜誦空王無字經。萬象森羅齊側耳。烹茶石女甚慇懃。


掃室焚香禮拜勤。歸投句子業消冰。猛然磕破髑髏也。獨露堂堂無二人。


一度相逢一度親。無心話道道孤明。了然直下超方便。耀古騰今舉世聞。


煙清火亙一爐香。靜裏常焚日月長。萬象森羅聞見盡。須知紅燄裏頭藏。


篲柄聊舒風若神。微塵剎海淨光生。石頭瓦礫含諸象。亙古圜明質本清。


一滴水兮一丈波。常然泛泛滿江河。老僧今日生涯別。拈出令人止渴多。


閒來無事到雲林。肩得寒嵒樹一根。歷劫及今煨不悉。騰騰光燄灼乾坤。


黃梅峰頂漏三更。衣法雙傳月下行。石上標宗千古印。層層慧燄續賢英。


驀地相逢不露蹤。搖風擺雨十方空。親拈示汝龜毛拂。他日昆池點化龍。


毫端拈起疾如風。絕相離名迥不同。萬仞峰頭剛獨步。逢場處處演吾宗。


英豪氣岸兩頭脫。拄地撐天活鱍鱍。卓向雲深百尺崖。有時龍化濟人渴。


拈起木叉體相圓。頭頭法法慧光寒。赤心片力荷擔去。白馬蓮城繼後傳。


法本無心。心本法無。心本法。法無無心。心付汝。無心法法。法心無。空佛祖。


虹霓為線月為鉤。釣盡江波散漫游。海底獰龍剛出戶。長空獨躍占雲頭。


靈山話月落人間。爭似靜明今夜圜。惟冀諸人高著眼。等閒錯過也徒然。


閑來信步遶山回。日暖風和出翠微。抖擻多年陳破衲。毿片片逐雲飛。


霜天雪夜雁南飛。九萬摶風羽翼垂。回顧一花紅灼灼。信然鐵笛逆風吹。


聯不成兮撥不開。成團作隊漢江臺。終南山頂月中桂。云是師翁親手栽。


違座南濱二十秋。快人肝膽解人愁。而今幸得安平貼。又謂西行征戰遊。


化日舒長春正融。亂雲深處豢獰龍。嘶風喚雨操其節。幾帶雷音吼太空。


如是住時如是作。四威儀內看心牛。忽然看破看的個。耕遍雲山志不休。


大地撮來如粟米。明明不悉為君舉。直須猛省吞卻去。唼碎囫圇是密旨。


冤有頭兮債有主。靜明鼓笛誰為伍。老僧撥轉上頭關。韻出清音契太古。


爐頭佛法聽無言。作箇忘機混沌禪。古鏡即同火爐闊。祖師心印為親傳。


臨濟家私夜不收。尋常高挂白雲頭。當機一喝知音少。領略還須佛祖儔。


覿面全提是甚麼。阿誰直下得擔荷。人前莫把風規露。且向碧雲深處坐。


老僧無法與人傳。無法無傳透祖關。石女夢回機太活。手把瑤琴月下彈。


歷歷分明無錯謬。提弓把箭是誰能。當風疾展金剛劍。鬼面神頭喪膽魂。


富貴不貪衣糞草。心頭絕慮無煩惱。當求出世超凡士。毋作叢林嘗飯保。


從來務下合如常。久歷雲廚粥飯香。木杓笊籬齊合掌。金牛飯桶句重揚。


慈悲大煞老婆心。棒喝曾經不放輕。一片痛腸終未吐。又跨鐵鶴向西征。


宜兄宜弟席蘭谿。話到三更月滿隄。瀝腹領腸情未已。雲瓢雪笠度峰西。


愛日擔雲入竹籬。園花砌玉點新枝。森森怪石如人立。影浴天池醒舊眉。


聒聒雁高卷白雲。一聲啼斷古江城。平空展出摩霄翼。駕海騎魚水上行。


數年輔弼整叢林。著著臨機意最深。莫道功勳空費也。池澂月現見天心。


三冬聚首春初別。蹋遍黑龍江底月。無口缽盂吞佛祖。木叉掃盡千峰雪。


處處青山堪駐錫。云何直指野雲巢。藤蘿月挂枝梢上。只恐霜花笑寂寥。


五龍瑞氣接天池。點滴藏鋒不露絲。只待風雲雷雨作。乾坤黯黑用全施。


清河話別已多年。幾跨須彌躡大千。諸子案頭譚不一。癡人繇認井中天。


忽地相逢又別離。水山窮處看雲飛。五龍峰頂三更月。影落曹源任指撝。


簸箕戴在僧頭上。恰似將軍出戰時。手裏雖無三尺劍。衝風直入始為奇。


高提祖印踞滇南。一鏃當風用在先。捉得新羅鐵鷂子留將千古繼宗傳。


羨君乘興去山。楚水江頭把釣竿。奪得驪龍珠一顆。孤明迥迥洞人寒。


誰將玉管豎東皋。半臥江干洗兔毫。驚起魚龍奔上下。墨花隨影點天橋。


卓立無私萬古存。撐天拄地倚雲門。長安風月惟君壽。架海金梁柱一根。


剎竿頭上仰蓮心。見者應須著眼青。弟應兄呼傳底事。靜明今日又重新。


千峰挺出越紅塵。峭拔孤嶙繫白雲。月過西巖風凜凜。藤床竹榻冷光生。


歷遍阿僧祗劫來。何云今日為初度。真風永扇芥城空。不受陰陽花甲數。


端陽烈燄引清風。一點靈花燦正紅。處世節操塵不染。驢年香噴地天中。


剪雲補個破虛空。幸得無痕縫不通。沒量大人頻踞地。孤明千古縱橫中。


絲綸初展漢江頭。徹困金鱗水上浮。香餌時餂幾喪命。清波不犯五湖秋。


風吹鈴鐸響雲中。鐵鷂流星過海東。見者心隳聞者喪。木人隊隊舞寒空。


一字疏通爛葛藤。百千妙義此中存。不須點劃分權實。清淨本然法上塵。


山寺晚風遞遠鐘。漁燒新火滿江紅。松巢鶴醒驚初夢。啼上枝頭月正濃。


人人有月性天週。莫向中宵外妄求。不信但看跟腳下。孤明歷歷照瓊樓。


頻遊駕象獲圓通。影現峨眉七級中。萬億河山留不住。為憐普眼處相通。


夜清何處玉簫森。按指聲驚木偶人。吹去旻天雲散盡。珊瑚枕上月華新。


布水攙雲也怪哉。溪頭抱日結良胎。度驢度馬奚終用。自有擎天一段才。


重陽九日忽登樓。四顧煙波一目收。唯有就中些子別。菊花原要倩誰酬。


倒騎香象降王宮。足底蓮生八面風。頂上圓光輝萬國。遍虛空界示金容。


商山野老弄春風。鼓動昆池魚化龍。霹靂聲驚三峽水。和雲合雨釣江東。


者樣東西怪又癡。麻纏紙裹逐風吹。單絲繫著懸空上。大似流鶯戲小雞。


雙日雙時雙鳳朝。東西南北碧雲高。人天剔起摩醯眼。試看雙龍挂九霄。


井市堆頭一歲除。荊門處處貼新符。火花炮響迎佳節。破我禪心德不孤。


夜來明月挂中天。立坐都盧毛骨寒。拈出無生切要句。臨機錯過話頭難。


無地卓錐不惜貧。傾腸倒腹為諸人。琉璃撲碎還如故。八臂那吒提不行。


尋常只把話頭疑。疑去疑來疑是誰。疑破自家疑底個。始知甕裏有風雷。


月滿霜籬僧滿堂。家風平貼耀心光。老僧說法機緣別。不打前賢爛葛椿。


眉毛丁結不容情。意識心緣一并傾。剔起金剛正眼看。急須覷破覷的人。


僧滿禪堂月滿籬。家風峭隱鳳龍獅。腥羶氣味薰天地。不是苦心人不知。


不枉靈山付囑來。心華燦燦信然開。斗光植就金剛種。結個驢年不朽胎。


不枉靈山付囑來。高提寶印向天開。逢場作戲須當薦。剎海無邊總是胎。


不枉靈山付囑來。宗風初展少林開。神光斷臂安心後。始覺從前錯認胎。


一葉香殘一度秋。蟬鳴老樹碧雲流。西風亂吐黃金色。月上疏林輥玉毬。


于木隨身七七年。頻敲風雨入雲滇。而今靠在禪床上。鐵額銅頭心也酸。


羨君伶俐逞聰明。笑殺東京一夥人。設犯那羅延箭毒。恐伊性命卒難存。


堪惜盲人癡更癡。心生花巧日增奇。堂堂大道何曾悟。鐵棒敲臀悔莫遲。

