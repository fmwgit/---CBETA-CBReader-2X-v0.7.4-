嘉興大藏經（新文豐版）數位版, No. B178 費隱禪師語錄

費隱禪師語錄卷第十一終


山中儘日雪威嚴，萬物陵夷徹骨堅，唯有林機呈醜拙，更無塵靄現廉纖。梅凝香暗寒清野，月皎光沉凍碧天，消遣衲僧情淨盡，逢人不說老婆禪。


因僧問我西來意，報道山居不計年，看兔籬邊雲拭磴，敲藤石上樹摩肩。勤鋤青圃除黃甲，閒拾枯枝煮白泉，底事明明誰可語，秪應高枕臥巖前。


當人一段風光事，只在尋嘗日用邊，解向頭頭開正眼，張公喫醉李公顛。


握手相將不等閒，機緣酬酢百千般，當陽一句無私覆，楚水吳山獨往還。


一段風光徹古今，騎聲蓋色謾追尋，橫拈豎用無多子，秪要當人達正音。


等閒廓徹娘生面，突出那吒隻眼睛，始見頭頭俱正令，寰中獨步振嘉聲。


吹毛寶劍從君用，殺活當陽要見功，收放若無端的處，不惟亂統又朦朧。


翻身機下出叢荊，透脫羅籠致太平，臨濟屈遭三頓棒，得君驀鼻拽佗行。


當人本分自騰騰，行腳區區似未曾，海闊天空都吸盡，閩山楚水不多爭。


祖師門下唯直指，秪要當人發悟機，瞥爾頂開隻眼，許拈白棒摑須彌。


瞎驢鼻孔直如弦，被個書翁索子穿，拽出欄來鞭欲死，痛聲叫徹滿霜天。


鳥道曲千尋，高頭結個屋，杳然出人間，獨立望天目。


食時辰，頂天立地本來身，赤體條條無所倚，大用全提脫苦辛，騎聲色，絕疏親，當陽舉似個中人，纔剔眉毛擬薦取，分明淨眼裏添塵。


八十年來事不差，紅塵堆裡現那伽，無分迷悟天真佛，任運騰騰意氣奢。


坐臥經行總個山，更無別法雜倪端，時時不失山頭事，管取山頭振宇寰。


三頓棒頭明底意，闡揚須是赤身人，生擒活捉如龍虎，直要當機怒目嗔。


本來個事直如絃，奚用算沙入海焉，移取腳跟歸舊路，原人鼻孔自完全。


棒頭直指事何關，秪要當人省自顏，脫體不存元字腳，那來譬說許多般。


出入叢林舊有聲，棒風喝月不多爭，比來見我翻身去，活路生機任汝行。


化導長年待有緣，喜逢龐老現空拳，白拈手段繇來別，餓鱉之夫要飯錢。


奪食驅耕解縛緣，空拳正好自加鞭，鞭頭忽脫超方外，吸盡西江不用錢。


太白峰南，盤山之北，松石蒼蒼，煙靄羃羃，虎踞龍蟠，賓歡主樂，我師靈塔，巍然高卓，光明遍炤，十方四海，咸知正覺，不肖兒從掩土歸，四年於此成疏略，今日焚香憶轉深，雲自依依風落落。


本無巧拙與痴憨，擬欲名模落二三，洒落不拘南以北，了然豈礙北於南。臨機悟穎頭頭省，觸目迷封事事酣，越格還他無舌漢，長年不味苦和甘。


淨名口默坐繩床，妙德舌偏布廣長，既默又言無異路，一溪慈水蕩風光。


一念契機，身心清泰，泰即是菴，菴即是泰，清淨了然，不分內外，乃信此菴，包含法界，取與施奪，縱橫無礙，泰乎菴乎，大觀自在。


當年鼓棹個禪翁，物外生涯渺莫窮，垂線半鉤江月冷，繫舟兩岸蓼花紅。驅鱗躍浪機全異，戴笠披雲趣不同，撒手波心些子意，令人千古憶高風。


廣慧棲遲十載餘，勝幢高豎賴君扶，讚揚宗旨文章異，擊碎魔軍意氣殊。席冷上方多請法，甑懸香積每添盂，維摩妙用神通大，煙水迢遙憶不枯。


紅塵堆裡示全身，任運騰騰炤用新，誰謂大悲千手眼，元來只是現前人。


青山既可埋枯骨，未久如何似劫灰，護塔影堂誰拆盡，頓令群鶴起悲哀。


堵波數座白雲邊，馬觸牛挨丁倒顛，名字消磨心行毒，到頭報應有龍天。


天目山高萬八千，名揚四海古今然，衲僧風烈當如是，浩浩聲光動地喧，凡聖同居忘彼此，龍蛇混雜任方圓，钁頭鋤破千山色，芒履踏翻萬頃煙，自古居山無別策，法幢久豎要心堅。


塔賜名藍古到今，未知何事被民侵，不逢寶杵從天闢，難顯靈祗奕世欽。山色從新含古鏡，溪聲仍舊奏玄琴，達人作用分明別，頃刻功成四海吟。


天童派下一枝燈，剔起光明國士能，炤耀祖庭直甚價，瞎驢頭角任人憎。


吾道提持二十載，逢場多喜荷擔人，誰知更有董潛子，亦解人前努目瞋。


對顏不禁頻頻語，一拶等閒正脈通，佛祖相承個如意，今將付汝紹宗風。


達人作用不尋常，手眼高明見大方，撥轉機輪超佛祖，舉頭天外笑春光。


此道不磨似兩丸，天空海闊自來寬，施機發用雖殊異，契旨會源只一般。亂統不知毛骨冷，持綱豈肯祖庭寒，滹沱的派依然在，繼步惟期是達觀。


此事除非過量人，縱橫擔荷契全真，頭頭用去離情謂，法法消歸了識神。月朗天空光徹夜，魚騰海闊樂玄津，鴻儒多會宗門語，交臂一朝萬古春


雲間城裡大北菴，遠祖中峰說法藍，愧我兒孫未瞻禮，捫心幾度自羞慚。

