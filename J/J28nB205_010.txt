嘉興大藏經（新文豐版）數位版, No. B205 介為舟禪師語錄


六祖初度 教傳東土 震旦國中 人天覺路
屹立重關 誰不退墮 倬彼介師 一擲而過
虛空粉碎 大地平沉 光明四照 通徹帝閽
下振聾瞽 上動日星 末世法席 賴公以整
如風鳴條 如川赴奔 盲師瞎禪 厥有今名
扇惑當世 謂之魔民 師若不砭 舉世而昏
熒熒一席 如彼傳燈 誓揮我戈 誓堅我城
斬卻魔種 如醉而醒 師居其間 回陽沍陰
生死既透 去來任因 何處是師 吳江之濱
日彼萬壽 息師之靈 巋然一塔 坐對蒼旻
師其安然 萬億斯年 余銘茲塔 亦藉以傳

