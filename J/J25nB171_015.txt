嘉興大藏經（新文豐版）數位版, No. B171 天隱和尚語錄


慈悲大覺皇，憐憫於一切，嘗開甘露門，拔濟群生類。大千沙界中，求者無不遂，圓明常寂照，不動一毫端。及諸大菩薩，慈悲亦復然，遍滿虛空界，化現無邊際。神通不思議，出沒皆無礙，眾生但瞻仰，塵勞即解脫，離苦得安樂，猶如反掌間，況以妙莊嚴，成道正因地？箇中無染污，剎那得佛智，功德本具足，無願不成就。清淨慧眼觀，證我如是說，光明照十方，莫不沾恩力。


茫茫大海中，化現一磐石，應度有緣人，覿面欣敬禮。眼裏聞妙音，耳裏見妙質，善財達此意，波浪蓮舟出，不畏風險濤，頓然超百億。菩薩如父母之念孩，眾生如子女之哀接。若能會得，善財如斯之猛烈，許你生死之心當下息。


夫半枝楊柳，灑甘露于大千；一片慈心，救迷雲於恒劫。或現白衣僊以釋，求男女之愛想，或現夜丫形，令無數漢返妄歸真。若空谷之傳聲，如太清之起雲，其聲兮無聲，其色兮無色。唯眾生自覺，觀之在耳，聽之在目，發無盡藏，開圓通門，乘不可思議大願力也。吾將海水為墨，讚之曷能窮焉？


悲願應身三十二，慈悲遍照平等施，如月映徹影無方，善惡逢緣咸得利。猛火燄燄刀楯中，一灑甘露無能累，眾生顛倒逐根塵，所以輪迴生死際。如依大士返聞聞，思修頓入三摩地，印禪懇切來請題，而我信筆書此偈。普門功德贊莫窮，恰似太虛點空翠。因茲悟徹無窮身，口誦目瞻皆了義。


三十二應權為應，著眼看來原不定。心如孤月照長空，千江有水千江印。瞻之仰之惟誠惟敬，毀之辱之無嗔無諍。光明寂照遍河沙，兀兀無言行正令。


耳觀世界，眼聽十方，普利群情，應化無疆。淨瓶甘露，時灑清涼，是為大慈悲父，故作苦海舟航。


傳佛心印，多虛少實親對。梁王剛云：不識。折蘆暗暗渡江心，久坐少林成底業。咄！試問當門齒可生，今日誰能為雪屈？


持般若劍，以破六宗，被忍辱鎧，而服三毒。直指人心，剛云不識。一葦渡江，九年面壁，東土人天，從師開闢。


一葦渡江，九年面壁，致使梁王，追之不及。神光斷臂，剛纔漏泄。而今滿地是兒孫，看來得髓何曾徹？咄！


飄飄一葦渡江淮，少室峰前眼不開，默坐九年成底事，當門齒缺可曾栽。


張公洞裏死關，天目山頭化導，足跡不落人間，影像何從而到？描也描他不成，畫也畫他不就。識得高峰老人，鼻孔依然是舊。


清涼山裏坐禪，石城殿下說法。震動四海歸降。安置八方寧靜，仔細簡點將來，也是一場笑具。老人本分幽然，觸處隨宜應現。咄！這裏見得分明，休作神通妙行。


天目開明，中峰成仁，觀河流水，大法雷霆。


千尺巖巔，握金剛圈，長年兀坐，化利人天。


萬峰頭上，氣吞佛祖，遇此等人，震塗毒鼓。


衣珠一露，魔王大怒，持平等心，善惡咸度。


心光發現，無背無面，闡化東明，聊通一線。


渡生死流，全憑慈舟，令人到岸，瀟灑天游。


山藏奇玉，林巒秀蔚，得者安閒，不向外逐。


少林秘要，直露心巧，忒煞天奇，宗風絕倒。


圓通一門，頓悟心聞，高超三界，震動乾坤。


心如皎月，未可方說，聞小兒啼，悟西來訣。


江南開宗，此老英雄，造此室者，如雲從龍。


踏破笑巖巖上月，翻身直入清涼窟。萬年冰裏一蒲團，坐斷乾坤吞佛骨。虛空為口須彌舌，大千沙界風雷說。兩肩擔荷臨濟宗，腳下兒孫千百億。鉗錘喫盡禹門來，所以磬山伸雪屈。


老漢參尋三十年，閒來獨坐白雲巖，四方衲子聞風集，不肯糢糊底許單。約住也，下辣手之鉗錘；放行也，用針錐之痛劄。機超笑巖，隻履權衡，臨濟三玄。掀翻海岳，震動乾坤。大開爐鞴於禹門，提挈綱宗於普照。末後一句，把住牢關。咦！而今若要通消息，鼻孔分明在目前。


特石匪堅，芭蕉匪幻，吾師面目，澄澄湛湛。無緣之慈應遍知，接物利生有何倦？百億化現度群迷，夜叉羅剎咸法脊。讚之毀之平等觀，直下令人已事辦。


一片青山，一溪碧水，敷箇蒲團，依石梁止。拈龜毛拂，提向上旨。懸河之辯，閃電之機。曾經毒手，二十年餘。今朝覲面，痛徹骨髓。欲形文彩讚吾師，恰似一滴投海底。噫！大笑一聲淚如雨，且道悲兮且道喜。


這老和尚慈悲海量，應接人天，大方模樣，道合尋常，龍神瞻仰，驗盡天下衲僧，秖許獃頭三兩。


若道即是，磬山和尚撩天鼻孔無半；若道不是，磬山和尚模樣依稀人諳。是與不是，離微誰能下口判斷。既然如此糢糊，務要描他何幹？又不會禪，又不會道，剛剛一味平懷穿衣喫飯懶漢。咄！十方雲水高流，剔起眉毛試看。


咄！這箇老漢，佛法全無，機筭慣開，大口磨牙，妄作人天師範。披如來衣，坐如來座行，祖師正令，用辣手鉗錘，拈起龜毛拂子，放下枯枝草莖。且道不拈不放一句合作麼生？若道得，許你半箇住持；若道不得，試看一筆揮將也。外道魔王肝膽寒。


玉峰與我同條生，不能與我同條死。有人來問是何緣，驀口便將拂子止。咄！阿誰阿誰？天隱老子。


千巖萬壑，兀兀忘學，一箇蒲團，逍遙快樂。咦！拈起拂子便驚人，惟授闍黎已輕諾。休輕諾，無可託，描摹去為木鐸。


見山不是山，見水不是水，拈起鐵楖栗，打破西來旨。噫！範徒會得這些兒，留與他年作標子。


長松壁立，巖泉傾瀉，直指西來，不用唇舌。記得當年舉拂時，道本闍黎曾會得。咄！即今還會得麼？


終日翛然坐，佛也不要做，禪道爛葛藤，不與你說破。


拈龜毛拂。坐箇蒲團。別無長處。佛祖難瞞。清風拂白月。此意有誰諳。這裏一分親切處。秖許闍黎隻眼看。


遠山青近水綠。兀坐蒲團如枯木。箇裏原無半點塵。石上苔斑鴨頭綠。手中拂子卻付誰？走向煙霞潛深谷，夙世冤家撥不開，務要描伊露人目。


山不是山，水不是水，坐破蒲團，豈有定止。千巖萬壑之中，豺狼群隊之裏。要尋箇張牙露爪底，驀然撞著捋虎鬚。不是我兮便是你。


正坐堂堂，無事可做。龍象交參，一一按過，頂門具眼，劈頭打破。林玹小廝，慣要惹禍，來捋虎鬚，許伊膽大。


雲無所來，山無所去，無去無來，道人無住。繡谷風生，蘭溪水注。一一拈來，各有本據。如虎戴角，如鳥乘羽。咄！


手中執如意，心裏原無住，推倒須彌峰，踢翻四大海。不動一毫端，何曾有本據？分付萍禪人，留作他年閑家具。


此老生平慣行棒，何故而今坐卻杖？果能諳得這些兒，許伊作箇人天樣。面目儼然，襟懷可暢。咄！都從幻影乞留題，誰道於中，無形無相。


一片蒲團，隨方就圓，擲下拂子，袖手安閒。眼空四海，心若大川。出懸河之辯，舉倒嶽之鞭。咄！冷地看來，那值半文錢？


這老頭陀，破無明窠，長年獨坐，大法擔荷，拈起拂子，多多和和。若人會得其中意，隨處蒲團隨處歌。


坐臥千巖萬壑。令人到此絕學。截斷東西路頭。方始頂門開目。問渠那裏端由，臨濟正派老禿印得幾箇，摟搜拂柄今還倒握。咄！且看三十年後滿地兒孫角角。


一節兩節竹，三莖四莖曲，擊之了無聲，昔人曾中毒。這箇老頭陀，拋磚要引玉，描他本無為，舒幀開人目。咄！咄！此事不須更叮囑。


這老和尚，為人諦當，對眾之言，不敢輕誑。雖無法可說，也有些度量，遍身毛孔發天真，試看眉毛在眼上。


寒巖積翠，兀兀忘慮，冷瀑飛肩，幽然自處。看伊不是，古佛再來，出言信口，了無所據。咄哉天下！有這等宗師，未免將黑豆換人眼去。剛是一種平懷，毀亦不真，贊亦不喜。


遠山青，近水碧，中間已有玲瓏石，兀坐蒲團，待箇誰頭？白鬚長人不識。咄！嵩禪嵩禪秖有一事，我不題道得著兮方與說。


白雲非白，黑石非黑。閒坐於中，繩繩默默。半肩擔荷，佛祖家風。兩足交趺，人天莫測。誰是知音識得渠，大明國裏一老賊。


一根拄杖，雙手不放，遇箇中人，打模畫樣。幾莖瘦竹鶴立地上，點點石頭，奇形怪狀。咄！可以謂幻境，可以謂實相。


懶坐磐陀石上，那是人天榜樣，惹得雲水參尋，竟沒些些肚量。未曾開口呈言，令他心驚膽喪。且喜真實禪和，不許諸方孟浪。論禪論禪，錯認荊溪大匠。


倚几默坐，探取古話，得意忘懷，不覺物化。心空法空，唯餘這箇。知音者從，能言者和。試看淡墨屏風上，更有一事不說破。


一箇蒲團，兀兀忘緣，祖師心印，卻教誰傳？太虛為口，本爾難宣。出廣長舌，借此爐煙，透頂透底，無勞我言。


百丈孤峰，壁立大悲，千手不足，閒坐晝夜，蒲團消息，枝枝發泄。不須播此唇皮，總是出廣長舌。冷地看來，一事無常，把烏龜喚作鱉。


吸得龍池水長坐，白雲巖開闢磬山。阿提唱報恩寺這裏有何為據，此菴中地老禿髮又長。誰人不識你，問渠渠不知。閉著一張嘴，咄！恰似無廉恥。


鬚長眉細，心中無住，擲箇蒲團說法，隨處拈龜毛，拂提向上旨。遇此等人，全身付與。咄！草深一丈沒法堂，明月清風吹兩耳。


山碌碌水漉漉，一片煙雲坐深谷。頭頭物物總自然，手中白拂何倒握？問渠老漢箇端倪，指點人天開眼目。咄！


疊疊雲山知幾層，瀟然自得箇閒僧，坐觀物物皆為幻，遮裏看來火上冰。咄！秖有些些堪羨處，了無一事到胸膺。


南面獨坐，有什麼做說法？無時都成話墮。集之如雲，散而無作，有甚閒工夫與人婆婆和和！咄！


堂堂之軀，敢未是伊，伊恰是我，我不是伊。咄！直饒恁麼會得，也是瞎驢。


這個老禿奴，胸中一字無，拈條楖栗棒，佛祖難近傍。眼光爍破四天下，即今還坐枯藤上。咄！若然會得遮些兒，雙手與你這柱杖。


煙霞老漢，兀坐無伴，四十餘年，無思無筭。揚斯白拂，判斷公案，至精至微，非枝非幹。若還撞著箇多口阿師，呵呵大笑云：饒你文言瀚漫，切忌自毀自贊。


無道可修，無法可說，拈箇拂子，慣向人間，出乖弄醜。咦！風雷滿地來，且看你三十年後。


一箇蒲團，久坐忘緣。不知斯旨，莫謂枮禪。問渠西來大意，默默剛示無言。箇裏應須體究，自古此道無傳。敷草蒲團，秖圖煖和，一物不為，豈肯話墮。道不會學，禪不會參，剛是一枚打坐。


老漢生平，壁立萬年。松下一默，坐斷千差。路頭頓然，超過百億。咄！你若這裏承當，管教得亦無得。


山水重重，煙霞疊疊，無智老人，坐此一默。一柄白拂從來持，不知肯付與阿誰？江北江南任你走，不離這箇蒲團居。


峰巒疊疊，瀑布雙流，閒坐於中，無作無修。天生這樣，瀟灑人間，無事優游，佛法一些不會，箇裏卻道真休。咄！描模他何用？不如擲在壁角落頭。


雲靄靄，水潺潺，白石清風坐處閒。有人來問西來意，謾指溪流月在天。


舉世看來那箇真？百年之後化為塵。全憑一點丹青手，留與人間不記春。


一葉落知天下秋。道人無事自優游。憨憨以坐磐陀石。恰似尋常懶老牛。煙霞影裏留蹤跡。瀟灑林間已白頭。咦。識得渠儂真面目。不風流處也風流。


無相山中坐臥，無影樹下安閑，有人舉問：西來雙履脫卻於前，供養伊集福，毀罵伊增愆。去此二途，道一句來。咄！也是如驢覷天。


節操兮無如松，柏清徹兮無逾泉。石學道兮原非老，少真誠兮豈論緇白。操之則存，舍之則隔，仰之則祥，抑之則厄。分明都屬自心生，達得源頭號禪伯。


老漢生來孤寂，不與萬法同轍，趺坐一箇蒲團，捉得一柄白拂，不談禪，不論道，一味平懷，也無得兮也無失。


居士家傳，諦信綿綿，忠心宇宙，樂業林泉，談玄說妙，拈向一邊，二老比丘，招隱其間，行坐不一，非正非偏，禪不會講，道不能傳，一條拄杖，撐地撐天。有時指撥兩童子，運水搬柴都現前，問他的的西來意，一片白雲嶺上閒。


雙手把拄杖，拂子與你握。若是達其源，切莫輕馳逐。喬木森森兮枝枝秀，雲山疊疊兮藹藹蒼。此非俗境真渺茫，得其受用無何鄉。咦！分付兒孫兮，聊且供養於山房。


此老心直口快，不假禪道捏怪，生平不蓄半文，舉作千金痛快。若非稠錫再來，定是普門還債。嘗親幻有老人，得些活潑主宰。住此南嶽山中，卓錫泉邊自在，不須臨濟三玄，何用遠公九帶？肯接雲水上流，蔬飯二時慷慨。大悲高閣，立成如來，破殿重蓋，兒孫描邈。師真來索，山僧贊唄。咦！老禿無相福田，直與虛空同壞。


長坐團蒲，終年一衲，得法於雪浪堆頭，化導於廣陵江畔。若風傳幽谷，月印寒泉。噫！要知末後底光明，但看手中這如意。


獨倚孤松閒坐，不作一毫功課，本非寂而忘緣，西來祖意看破。


有照有知全是假，無知無覺亦非真，兩頭擔子俱拋卻，清淨茅菴一老人。咄！


飄飄然有出塵之行，奮奮然有絕世之剛。棄功名若敝屣，玩塵俗如秕糠。道之淵微，以達穹蒼，理之至妙，而曰真常。逍遙于北窗之下，直配享乎羲皇。


此老生平，鯁直鄉鄰，行事欽悅，逢善總之扶持，遇惡教之不絕。若在三寶門中，隨緣種福，不缺世出世間，並能可以稱為英傑。唯願子孫多賢，吾今贊之何徹？

