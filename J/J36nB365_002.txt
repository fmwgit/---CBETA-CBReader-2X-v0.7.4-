嘉興大藏經（新文豐版）數位版, No. B365 石璞質禪師語錄


牙齒當門被人打落西來特地亦無所長赤縣衲僧瞞不得剛將無聖誑梁王


鳳翥龍騰十二人師惟後出別垂綸通玄道望馳湖海太白風規播剎塵


藞苴川僧全無巴鼻承嗣天童終成造次爭似法幢生面開神清貌古動天地


泛木蘭舟養摩天鵠行實道尊花開果熟東坡半壑自高閒彌嶺千層誰接足咄


喜脫彌山犁又拖香林耙通身是水泥十年猶未卸撞著楊岐三腳驢便作溈山水牯跨沒來由怕不怕踏破雲巒任倒耕何妨孫子遍天下


蕩盡家私別無奇異補壁折籬摩雲插翅棒下露全機胸中沒隻字愛栽臘月蓮花懶為佛祖苗裔無端輥入曹源中玉浪銀波潑天地曹溪隱監寺請


深知少出子雲廬此日登臨菊正舒掃徑葉飛驚野鳥呼童茶熟候高車龍山路近閒裁賦鳳闕天遙懶上書直是陶公重結社得君佳句勝瓊琚


榻寄臨溪鎖暮煙梅花開盡嶺南天名山到此三千許白髮于今一半先寒向珠林辭舊臘春回蓮漏接新年雨燈兀坐無窮意細聽松濤獨不眠


黃昏依古岸漁火照沙洲秋滿千山白灘銜亂石流推篷光入枕繫樹影移舟不識誰家子清歌水上樓


直入重雲裏方知有草堂遊禽凌碧漢小艇射滄浪竹引前溪水山高八月霜老僧忘節序惟看野花香


俯仰江湖一鏡天波涵萬象碧無煙匡廬影掛飛帆上載得秋風月正圓


夕陽倒影漾流霞多少行人未到家江岸漁翁閒把釣夜深和月臥蘆花


閱歷來東嶺思君未易逢雲林閒客興湖海澹幽蹤坐對千山月懷深半榻鐘他年歸故國長嘯復相從


客路將千里違君一月前北鴻何處見南菊幾時旋帆掛蠻江月盃浮鱷渚煙還山頭帶雪竹裏復譚玄


一龕古佛明燈千載憨師面目獨坐獅子峰頭驚散飛禽野鹿


秋來丹桂飄香臘至巖梅帶雪不知此況誰同惟有老僧藏拙


知兄開法古蓮山不得追隨恨未刪怪石幽篁無恙否蒼蒼應待翠微間


不向吳山度歲華為參佛母老摩耶菩提漫道元無樹優缽看來尚有花


名士風流易出塵選官選佛頭頭親雖然三達尊江漢香海相攜只一人


故人同里復同流煨芋風清古秀州不似化山弘覺祖眼光徒欲爍龍樓


片雲把住元非妄一印高懸示本真何似兩頭都坐斷海天誰識關中人


兄弟同居似古人胸中瀟灑亦無塵憐予法社清如洗長贈荷衣意自真


以謙自牧越常儔點滴潮音萬派流雪竇風光千古在垂機何必整鰲鉤


古人學道如鑽火立現金星未肯休果是楊岐真正脈倒扶法社始風流


明明一字兩頭垂塗抹全彰未見奇好把筆尖輕倒卓銅睛鐵眼莫能窺


瞿曇元是古醫王懶向人前說玅方卻被飲光輕漏洩普天匝地絕囊藏


木樨香悟黃山谷千古應思老晦堂無隱真機明歷歷縱橫何處不芬芳


不愛諸方五味禪卻餐婁水冷風煙虛空背上行須穩莫倚中間與半邊


仁義悉從貧處斷子能落落此中圓應知故國雪峰老半句鄉音道不全


生平磊落自清真得句高吟懶說貧長笑陶公門外漢攢眉甘作醉中人


君是鳳凰山上人不知摩詰亦前身喜吟雅句驚江漢莫負西來少室春

