嘉興大藏經（新文豐版）數位版, No. B224 嵩山野竹禪師錄


昆海澂清已潑秋。西山高臥看牽牛。人生無事須行樂。莫待星星白上頭。


牚雲笻竹隨春秀。落澗松聲逐晚來。村村野趣轉幽翠。樹樹群芳向日開。


一局殘棋罷戲場。百年興廢可悲傷。門前欲散華朝雨。且旁谿煙詠夕陽。


蹋蹋莓苔春興奢。呼童敲火鬻新茶。銜豪擬畫庭芳趣。回首青山叫晚雅。


十載曾經采玉蘭。重來烽火半燒殘。青山無恙松風在。且酌清泉鎮日看。


商山嶺下鴨城西。古樹蒼蒼亂鳥啼。白髮閒僧多種竹。寒梢百尺與雲齊。


亂石巖巖倚白雲。霜鐘送曉散榆枌。分明一幅王維畫。可惜和煙落海濆。


世外柴扉旁水涯。高岡華木嚲春支。倚巖夜夜看昆海。惟有清風明月宜。


眺望青天明月珠。團團如玉向山隅。老僧自說兒時住。八十年來在畫圖。


一宿山中便欲仙。山花山鳥也紛然。主人注意能留客。又引峰頭看杜鵑。


芒鞋竹杖宿江村。一夜猿聲響北原。明日欲歸歸未得。又攜瓢笠入雲門。


麥浪翻翻四月中。海棠葉耎石橋東。欲將老眼看三日。無那征蓬已挂風。


才春山放綠蟠。柔疑玉腕淨疑蘭。拓根雖是山中物。曾與夷齊有舊歡。


負斧登山山更幽。一聲寒鳥上支頭。雪華回首迷青嶂。不見江心放鶴洲。


嶺外孤征兩鬢寒。小谿風度雪漫漫。誰知萬壑千崖玉。也作峨嵋一樣看。


自識青泥姓字來。芳香幾度共春醅。莫愁回首雲谿晚。已見東峰月色開。


放下詩瓢砌石籬。茅房常與白雲期。廚薌蕨飯從來事。說似膏梁恐未知。


山中樣芋足秋來。日日沙鐺只自煨。飽食閒眠明月下。何須高唱酌金罍。


一躍龍湫白雨來。江天萬里看風雷。雖然艸木生機別。各自青青抱潤回。


蹋蹋歌聲澗外來。手攜笻竹打門開。莫愁艸榻為君下。且酌蒙山勝舊醅。


二月煙華滿苑香。主人醉臥古亭旁。莫云往事夢中夢。今日猶存小洞房。


雨盡新晴照柳隄。綠煙深處亂鶯啼。高人此際能消受。樹樹梨華香滿谿。


柳色鶯聲此見聞。如何別處說氤氳。嵩山日日閒無事。倚杖高歌入水雲。


山前雨歇轉新涼。靜入蒲團事事忘。囪外寒雅啼出月。不知何處散天香。


秋河清極淨無塵。素景遙遙映白蘋。道者了然方寸裏。此心欲寄與何人。


輕煙裊裊動高支。葉下清音到莫時。幾度欲題韻未就。竹風引雨過簾楣。


空潭羕羕弄清河。兩岸蘆華拂細波。回首林皋纖月上。清煇白露墜漁衰。


朵朵東園一丈開。澆紅潑綠美人來。信知西子非凡種。曾是蓬壺舊結胎。


孤身落落向天涯。且鬻清流醉白沙。坐到月明苔石上。蘆笙吹起野人家。


廣陵一夜倍凄清。鴻雁聲中傷客情。仝學少年多不在。如今何計樂嵒耕。


漠漠清池水荇肥。香風款款襲人衣。玉顏已勝澣紗女。不用吳宮著絳緋。


袈裟自媿亂戎常。病骨三年在異鄉。借問蠻煙何日淨。此山終是斷人腸。


天目山中響杜鵑。隴雲如絳艸如煙。春風不棄碧嵒。裏故遣梅華十里妍。


艸綠東郊曳杖游。山華滿岫隔林丘。谿谿黃鳥啼春日。回首雲煙在嶺頭。


寒芳昨夜一支開。玉骨冰肌隔水隈。仙種自應能傲雪。秋波何必妒香胎。


家在小谿半畝田。每看松鶴避茶煙。閒庭夜夜東峰月。何必廬山種白蓮。


荊南再到逢秋日。三徑幽香看菊英。北望秭歸巫峽外。晚來萬里莫雲平。


挂笠長松已六秋。殘篇未敢入雙眸。故人遙在南丹裏。何日扶笻到虎丘。


莫怨風塵鬢已衰。好將鐵骨傲霜梅。古人不自輕吾道。八十猶擔杖缽來。


十載依違古夜郎。秋風曉送桂華香。寒蟬欲去千峰冷。黃葉西蜚引恨長。


詩瓢此日別愚谿。白雨清朝盡柳隄。不識龍山何處是。茅房無恙借幽棲。


岳色青青雨後真。出門長揖別西鄰。山中有分堪高臥。只是深褱白髮人。


孤蹤幾度白雲陳。又見黃華向砌開。才得承歡今又別。安知淚向平生來。


衣缽收來去夜郎。輕身趁鳥又還鄉。蒼苔茅屋深山裏。敢把虛名播四方。


己躍龍門三汲浪。非仝點額落波濤。他年雲外天蜚日。好看風雷撼巨鼇。


三月邊城日气融。白雲來去自西東。晴光幾樹催春鳥。空使繁聲落艸蓬。


不翦芙煙貼翠茵。青苔石上老閒身。東風日日催黃鳥。坐看山華醉別春。


綠水蒼蒼繫小舠。閒傾白酉复低謠。夕陽才向前谿口。又挂輕帆去石橋。


隨雲緩步上山樓。洞口迢遙白水流。秋色煙光看不猒。晴霞洗盡一池鷗。


九月秋高落木時。廣陵孤客倍相思。渝州弟妹知何處。未得還鄉一問之。


玉脂嬝嬝縞衣輕。肯放容華笑晚晴。谿畔已隨春霧煖。誰將凡品汙高名。


支支瘦骨向江開。香霧沈沈映日來。護惜春光江水上。冰衫莫遣委莓苔。


雲日當天暑漸催。幽人著屐向莓苔。到門桃李天然別。款款清香風回。


白雲深鎖帝王居。玉字人傳是御書。不識龍歸何處去。晚鍾猶自報清虛。


日莫古城看去雅。武侯祠上夕陽斜。晚風吹得漁樵冷。滿目清光潑翠華。


女堞參差印水湄。秋波澹澹引新詩。低回池上龍泉寺。獨對寒光有所思。


風雨瀟瀟碎玉聲。空嵒百丈倚山城。石門深鎖荒煙裏。亦有洞簫葉底鳴。


青峰萬點指煙空。觱沸清源出柳東。午夜微波方印月。蠻奴誰遣汲雲中。


金絲織翠曲闌旁。弱弱千條舞夕陽。不向隋隄拖雨足。山中空自斷人腸。


山門一望白雲開。石壁流光散佛臺。日莫珠林清磬出。翩翩鸞鶴又蜚回。


金齒城東古寺西。碑亭每見昔人題。如今寂寞深山裏。祇聽黃鸝薄莫啼。


松間入定正當春。一樹寒鴉叫殺人。何處道人來給粟。車聲軋軋起煙塵。


小座當軒春日斜。西山歸鶴破煙霞。三間茅屋能留客。汲得靈泉夜鬻茶。


元日晴煙淨。邊春入石林。小谿梅欲亂。前嶺雪還深。松霧侵人骨。山風散瀑音。誰知塵竟外。聞聽亦無心。


寒煙浮竹樹。秋气向檐生。日落山初暗。菊肥暑漸平。孤峰蜚鳥盡。野澗入雲輕。千里一身外。狂歌茗欲傾。


晴開峰際曉。人坐小囪中。定水浸香案。蜚崖斷雨虹。青煙含瘦柳。白露下微風。已見楓林晚。山山霜葉紅。


登高岳色冷。野望晚山昏。秋老林光瘦。谿乾雲气溫。煙隨虹雨出。鳥向夕陽翻。故舊音書盡。悲風動石門。


白白金沙地。青青玉井蓮。古碑荒鳥篆。廢沼引牛泉。微雨溼松子。茶鐺散竹煙。了然人景外。鐙火接諸天。


一別經三載。音書絕夜郎。昆明秋夜月。湘水播州霜。落木紛紛盡。邊風浸浸涼。自知褱抱拙。何日奉恩光。


石壺傾苦茗。竟日坐山樓。雨過苔衣溼。雲生竹戶幽。相逢萬里外。談笑五谿頭。莫問平生事。千峰已莫秋。


下馬山林晚。蒼芒碧海深。波砰知變化。浪靜識禪心。樹樹寒蟬聒。村村野鳥吟。歸來茗碗在。何以獻高岑。


山深成野況。高日照嵒津。坐見僧寮畫。行探石澗春。一峰天外杳。萬木眼中頻。借問降龍缽。欲收何處鱗。


獨坐松囪下。焚香聽鳥鳴。打門何處客。聞語似師兄。曾憶荼蘼別。今逢玉菊清。贈余方外物。十襲敢云輕。


秋淨山光冷。前涂路頗遙。邊雲隨去景。野鳥逐歸橈。纔看釣魚叟。忽過冷水橋。昆陽何處達。落日見漁樵。


石床華木裏。黃葉落西風。萬里音書斷。一身鬼國東。青山插雲際。白露下芳叢。坐到夕陽後。秋香入梵宮。


看看谿山晚。前村日已斜。隨雲行澗水。趁鳥入煙霞。古畫仍餘壁。寒梅漸有華。且烹龍窟下。塵外道人家。


晴日浮滄波。清風吹芰荷。嵒深臧虎豹。村遠隔笙歌。山靜人來少。林疏月上多。何時王事暇。一騎入煙蘿。


白霧三山起。秋風一院涼。茶煙熏石壁。霜鳥上隄楊。泉落龍嵒下。人經虎洞旁。茅菴竟日好。坐臥只空堂。


相逢一月閒。談笑滿臺榭。閒去看谿流。倦來歸艸舍。離情生昨日。論道只今夜。前路須善為。陰晴莫自詫。


月浮不出戶。況复到人間。囪下南華孰。階前苔石斑。微風聞鳥語。亂響落潺湲。自是塵沙業。一生即可刪。


青林開一室。白石映新晴。樹密禽常宿。潭深水至清。萬竿階下靜。五斗座中傾。余獨惺惺者。天池聊以烹。


一到無塵地。白雲在五峰。蘿上新秋月。山中舊日鐘。錫閒曾解虎。缽淨可降龍。飯罷無餘事。散步自扶笻。


黃金如可成。白璧賤武夫。真覺陶幻妄。大道貴清虛。世界蝸角耑。乾坤著小壺。火風銷歇盡。浮漚若潰疽。


但圖名與利。早是利心人。況复梯榮業。鹿鹿走夢身。何日去煩熱。優游樂天真。悲愍甚悲愍。不得脫囂塵。


自省身世事。何物與我親。髮膚非己有。妻子屬他人。一入冥塗閒。業風吹識神。不如休歇去。免此淫怒瞋。


未能空五蘊。躁妄名為濁。逐塵自迷源。隨真賊可捉。寒潭月皎潔。空華何勞斲。慧日本常光。如何不自覺。


鼻祖未西來。箇箇丈夫漢。直逗到今日。如麻似粟亂。空勞逞嬌姿。安知有長歎。烏乎女如此。驢年登彼岸。


此身離襁褓。漸漸形姝好。渾渾若蜉蝣。凄然便衰老。人生天地閒。一息難再保。經紀眼前華。不如修行早。


看看如逆旅。光陰真過客。無生半箇無。趨利常千百。未雪妻兒冤。又酬牛馬役。奔波尚未寧。早被閻羅責。


耽色拖紅裙。欲食美酉葷。蛾眉充後掖。金珠足千斤。一朝臨死期。方悔不鑒殷。拘拘去冥路。回首誰從君。


貨財不為家。世珍非我有。獨有兩箇字。拙愚常抱守。服食莫多貪。無憂無過咎。千鍾何足娛。寸地福還厚。


我有一奇物。如空谷傳響。六用或來需。應之豪不爽。德常被天人。重重若梵網。乘此大悲心。可以化諸枉。


山中何所有。清谿與白雲。或值漁樵語。或從麋鹿群。青冥發澹靄。迻坐對斜曛。客至隨豐儉。柏子香得焚。


道人衡門下。棲遲方契真。衣破翦荷葉。理窮惟谷神。守智休離德。為物先體仁。勤勤教初學。勿自憍主賓。


夢裏作國王。覺來何曾履。浮生三萬場。終是癡愚子。富貴不牢固。聰明安用此。伯夷與叔齊。今古無多已。


日日看谿流。敖遊古松下。談心佛日明。講究尊王化。風打艸蓬蜚。仙人時獨駕。頫仰天地閒。大道誰酬價。


世事多紛云。吾心寂頗玅。林泉常澹泊。免得天人笑。不赴王城齋。安趨公侯召。清谿無秋冬。一竿惟自釣。


聖教有確論。權實兩為門。三賢眼上翳。吾心樂秋原。少室單傳旨。玅道奚用言。奇哉复奇哉。歸來早閉閽。


鶤鵬背千里。錦鱗汙池游。逐本須棄末。煩性一旦休。是物皆有適。齊之早不侔。無笑莊生陋。明明是贅疣。


雪鶴白自白。墨煤黔自黔。黃檗何為苦。甘艸元非甜。覺性恒如是。初月露纖纖。勞生無把著。不及益當謙。


酉色神之鑿。貨財命之斧。華羅喪人明。功名實心蠱。惟有越格士。無憂常無苦。往來天地先。遊戲任州府。


我擬寒山詩。本從雲薖集。三复義自殊。俗士尚能及。煙雲灑太清。筆墨蜚華汁。大事雖未能。西江欲盡吸。


自謂曹谿客。复從白兔來。禪深棒下旨。機玅地中雷。長嘯三祇劫。尤嫌八斗才。梁山如有約。莫道不重回。


若欲覓安心。覓心不可得。春來萬物青。月晦一宵黑。動靜觀無因。後先求有則。堂堂大道宗。君道何通塞。


星軺五馬使。行色碧雞初。手綰銅章臭。旂開日气餘。邊春華擁署。夾道雨隨車。若到順州後。還須寄一書。


中夜坐嵩山。秋光清四野。重徵五蘊床。不及白蓮社。諸郡仰金湯。一竿牚大廈。銜桮夜茗孰。默默情堪瀉。


乘興夜登樓。推囪遙望野。清光在石林。玉露滴茅社。鬻月問流泉。工詩頻步廈。山童滌瓦區。苦茗為君瀉。


相逢古道在。高論亦何奇。悅老相徵詰。張公啟笑眉。更殘翻溺器。曉後說家私。自是雲山衲。清閒可得披。


忽見西流火。還聞北陸風。嚴霜沾老樹。皓月起長空。不欲露全體。翛然明正中。來時卻無口。今古憶何窮。


群陰剝盡日。瑞雪滿崔嵬。無著王恭服。好傾黨氏桮。充廚愁翦蔬。占韻喜從梅。更有過人處。寒盧撥死灰。


七月方流火。江楓已半紅。晚霞親橘柚。殘暑卻梧桐。河上鵲橋起。天邊雲路通。如何身似葉。猶滯在梁中。日下西峰際。晴光向晚開。人間乞巧候。天上合歡哀。對月輕搖珮。依雲漫酌桮。可憐此一夜。淚向平生來。


涂飾光先德。磨磚砌五華。金沙清淨界。鐘聲梵王家。瓦合迷蒼鼠。亭斜栖白雅。佛鐙從此續。爍破嶺頭霞。


春日生峰際。煙華起洞邊。風回香自遠。艸耎色還妍。綠入松雲度。白迻野鶴遷。相依烹樣芋。飽食亦堪眠。


新秋暑未退。萬里北平行。馳驛尊王事。揮鞭入帝京。征涂須保愛。到處看逢迎。馬首歸何日。山茶欲待烹。


山靜從無俗客尋。閒華野徑自低吟。春來鋤藥防牙損。秋後收禾畏鼠侵。月到清流常獨坐。雲封古石每多陰。蒲團一定三更冷。榻下惟聞促織音。


空山欲上履冰苔。已見晴煇旁柳開。度澗吟行浮野色。倚嵒小座韻新梅。百年心事從人欲。一塢春光向岫來。最是今朝興自別。衣常帶得谷雲回。


桃華滿樹映春開。紅景含香逐水回。綠艸芬芳天正暖。白雲明滅日初來。瘴深迷渡情堪泣。碑臥荒村事可哀。松寺未殘僧已老。何時鐘聲出莓苔。


昨夜蜚鴻到白雲。山山泉石起氤氳。新新墨跡還含潤。戛戛金聲未可群。世上如君誰夢筆。黔中惟我稿先焚。從今莫寄蒲團客。五老峰前實媿君。


樓觀菜海碧波流。又見西風送晚秋。幾點斷雲穿石谷。一群歸雁落沙洲。閒敲玉磬僧房淨。時看楞伽利路休。吟罷又隨庭鶴去。橋頭坐看采蔆舟。


萬事傷悲今日驅。百年歡笑每須臾。名心澹盡如桮水。利路無關只瓦盧。自著松柴烹玉雪。誰將柏酉酌冰壺。雲房且過眼前日。莫管人家換舊符。


戶外昆明積水深。漁歌薄莫響蘆林。扁舟欲泛澂江月。夕雨將收擣練砧。老病相催潘岳鬢。兒孫須學古人心。熱腸未盡楊華盡。萬里春歸亂鳥吟。


小築新居祇樹中。盧峰裊裊紫煙空。雲來雲去隨深澗。華落華開逐曉風。翠黛有時生莫嶺。西山無日不垂虹。林香又是清明節。倚杖階前看去鴻。


曳杖重來舊竹房。疏鐘猶聽出山岡。千章古木排雙徑。一畝新荷綻晚香。洞口閒雲流石壁。樓頭白月映池塘。上方自是清涼竟。幾度游人洗熱腸。


雲松百畝景蒼蒼。忽聽哀聲人斷腸。不為無家深墮淚。多因催賦苦悲傷。鬻雞雨過莓苔滑。典室翁艸色荒。日莫更愁鈞帖至。悽風吹殺舊隄楊。


一到雲中見古初。塵氛何敢入幽居。高眠自斷天涯夢。病骨難刪舊日書。對柳閒看春欲老。向山遠望鳥蜚徐。今朝莫遣夕陽早。石上谿翁正釣魚。


聲聲黃鳥響柴荊。遙望雲山物色清。白白梨華開谷口。青青松子弄春明。愛君詞賦人難敵。媿我袈裟事未精。茶孰室中須暢飲。雪絲莫待滿頭生。


九曲清流羕碧渦。迢遙一徑入煙蘿。風回綠水迻秋月。雨斷青天朗玉河。琪樹華開香上界慈雲景潤溼輕羅。明朝還有前涂恨。不識沾巾思若何。


自投書劍學深臧。每見秋高憶故鄉。千里峨嵋無限恨。十年昆海不勝忙。人歸故國愁荒塞。夢到天涯淚染常。此去蠶叢莫久住。兔園寂寞思梁王。


華木幾番雨雪催。清香始見逐風來。在培已得隨春日。點叕深叨作賦才。暢飲何須邀美妓。尋芳不用折新梅。只因民膜關心苦。嵩寺難教十日回。


雪照湖沙一片明。江春又旁白雲生。祝融有日開青嶂。華屋無琴對紫荊。漢水西來城郭冷。蛇山東向薜蘿晴。陰陰松柏千峰裏。只與漁樵舊有盟。


千峰裏好刈茅。縛箇閒房十尺高。自放豪吟消岑寂。可將清磬擊雲皋。是非不問纔方淨。歌笑何須喜酌醪。漫道煙霞非我隱。如今四海盡風濤。


王家南郭說田疇。萬井瘡痍已可瘳。浪夾旌旂蛟送雨。弓開明月箭翻鶖。聯檣戀賞夫渠勝。載酉稱觴荇菜柔。不數梁園詞賦美。棠陰有曲詠千秋。


輕舠一繫讀新詩。字秀如何不費思。敲石聲聲翻峽水。落英點點入香池。階前老檜方消雪。橋下脩鱗欲躍時。好著奚囊歸寺去。江湖有意報相知。


燕公詞賦舊知名。宇內新聲未可爭。南徼惠行憐赤子。東山臥起為蒼生。僊僊旌旆華亭日。隱隱笙歌孟獲城。玄鑑遺蹤千古在。白雲倚檻看嵒耕。

