嘉興大藏經（新文豐版）數位版, No. B190 石雨禪師法檀

石雨禪師法檀卷第十四


念屬懷君細，宵嚴景亦工，一方雲影淨，萬里月光通。好護北堂草，須珍林下風，團圞如有語，應寄老山翁。


何處殘秋色，當窗復傲然，以爭松柏秀，因對雪霜妍。冷淡宜孤衲，疏狂見隱賢，許多深遠意，如不耐人憐。


幾度天涯聚，雲遊與客遊，論心蕭帝寺，讀賦仲宣樓。世外成千古，人間定白頭，何難于此別？吳楚一江秋。


不期為市隱，畏暑息肩輕，畫壁秋煙動，茶爐夜瀑清。豈尋閒學解？因對古先生，未諳深山理，寧知閉戶情。


爽氣排空度，涼暉迫暮低，信懷邀滿月，卻意斂長霓。世路平難涉，名巒險易梯，引身招隱谷，秋近海門西。


香柏峰無柏，頻頻設問端，秖因溪蘚滑，錯認石頭頑。砌冷蛩方鬧，林幽草未殘，不禁餘習遣，常作舉頭看。


性情分地主，隨往愜幽尋，浩渺歸狂譜，高寒得隱心。飛橈輕與翼，理杖迅於駸，山水非吾輩，悠悠空古今。


廢燈空籟後，啟幕信生平，止水光能發，頑虛性可成。虧盈存至理，黑白寄浮情，霜重寒梢折，一聲棲鳥驚。精霜復嚴雪，寂照亂雲平，已許愁心寄，還期淨業成。晝光謙爾德，秋氣浩吾情，深岫梅胎結，無令蝶夢驚。


草木接秋氣，雨餘開竹扉，扶花憐我道，聽水覺前非。白日靜於夜，纖雲涼似衣，無為山好住，向便逐時機。


把茅既已蓋，隨地復精藍，插草一何易？拙鳩殊未諳。憐時初放菊，清露正流甘，深愧癡憨夢，綠蘿空自菴。


此去如招隱，迢迢一老僧，仙霞知嶺峻，南浦挹波澄。買渡懷船子，登臺弔子陵，一絲千古意，離釣道誰能？


祖道春寒色，遮遮猶在衣，雪峰雲影亂，長慶梵音微。卻喜殘梅吐，偏憐野鶴飛，懷君還惜別，未忍便言歸。


偶攜身作客，無語制三關，茗碗方招隱，詩筒已貯閒。女蘿墻角外，玉磬響餘間，一點衣光白，松燈獨照還。


試作初生看，山雞忽地鳴，有峰先沐日，無地更沾情。保子能如赤，求心不待誠，夜來聞杓卜，必定是虛聲。


極目望何賒？行行更結跏，息心孤夜月，耐眼澹秋花。慧業蟬聲噪，餘生峰影斜，家風偏寂莫，招隱愧袈裟。


相攜踏黑月，遊覽得其神，寺古傳燈遠，僧貧款話真。杯茶三刻飽，疏雨一番新，問到無心處，超超物外人。


交遊迥不雜，選屐訪山僧，目引秋空路，心持臘月水。山門相見了，堂奧夢初徵，一一生前境，雖虛卻有憑。


爽雨三日後，對客當中秋，不語朗天性，或言消茗甌。澹煙摹月去，清露逼人流，徙倚更珍重，千峰峰上頭。


且煮雪峰雪，無論前後身，煙霞開夢幻，星月近天真。片語投深夜，杯茶試小春，不辭酬酢禮，為結再來因。


客來無可待，絕頂一閒身，試問人間好，何如我意真？荷鋤三作禮，倒屣一回春，有興同懷古，先應結淨因。


交理薄雲氣，情真敬老松，福田耕夢筆，慧業掃邪宗。語別燈花焰，心期春草茸，再來能不遠，殘雪有餘峰。


絕頂當重九，何由復問高？捫天能不遠，念友覺無聊。下視吾安敢？凌霜菊自驕，折來許可寄，插鬢任山樵。


施德尊西竺，神州一給孤，王封唐代爵，家慶富村圖。遺囑言猶在，法堂草已多，後賢方繼美，仍念雪峰無。


山已隨仙化，誰開選佛場？從唐推小劫，禮塔辨遺香。燈續人間火，雲生月上光，生平幾登眺？此度較清狂。


那須頻顧影？入炤不勝情，髮白明非鏡，懷伸愧獨丁。破窗星已散，聯榻夢誰驚？曉發天涯去，修香助短檠。


此行非誤入，不復記歸蹤，葉艇初辭釣，花源已褪紅。僧無迷路恨，樵有避秦風，鳥道誰為鑿？神仙亦易逢。


花不拈吾懶，如何可破顏？拾題人事外，得句道情間。雲淨依秋立，山奇入夜閒，鐘敲殘月上，餘半在溪灣。


擬寄雪峰雪，毬門路不通，兩番雖覿面，千里但同風。夢卷煙雲外，懷伸杖履中，昔年王太傅，指缽定降龍。


欲療煙霞癖，先憑佛祖嗔，臨奇應冒難，涉險在無因。三峽夢曾幻，九龍舟未淪，挂瓢山寺小，問法喜無人。


度嶺衝雲腳，晴風拂路塵，崎嶇非世理，蕭散任吾人。交淺神先合，機投話轉親，相攜推出處，家國與心身。


龍門無宿客，爾獨愛休山，忍俊看雲幻，安心傍石頑。蕨肥克一缽，茆短縛三間，不逐春風暖，寒爐古廟間。


寂寂先秋聲，雜以微蟲鳴，遶砌聽何極？轉轉成淒清。仰天發孤嘯，怒者其誰生？扣所以聽者，月擊空潭明。


信是來時道，忘來知幾年？澗分蠻暑外，橋度早秋邊。瘦策支還歇，枯藤斷復牽，躊躇當進止，崖背一亭懸。


一歌登一曲，汗漫不為遙，逼面雲連石，過頭杖沒腰。竹疏生就懶，松老養成驕，鎖得溪聲住，流泉不可招。


伊誰懷巨靈？一削開青壁，老樹已栖神，岑樓方篆額。蛟龍信有門，狼虎豈無宅？樵牧所避趨，願言仗威德。


名自何年命？凌風勢欲飛，無情能說法，有恨復誰歸？立雪懷西隴，披雲學舞衣，老僧禪定久，爾亦竟忘機。


洗出泉如雪，玲瓏石罅中，神功歸造化，古跡見宗風。照影誰無愧？論心我未空，難將妖怪膽，似鏡得含容。


霽色添飛瀑，山僧徙倚時，宜亭茆未剪，擬釣竹先垂。負命魚難得，直鉤人正疑，何如捲絲去？名利不吾欺。


孤危成久立，一嘯振崔嵬，鳥已銜花去，猿難摘果來。風雲磨歲月，草木避塵埃，小劫論初闢，龍門自此開。


曠劫虛巖腹，乘閒幾度登？石頑疑伏虎，洞暖合居僧。不羡桃源好，誰矜避世能？更無煩結搆，隨意捲蘿藤。


山無五嶽勢，瀑掛一天虹，雨過拖銀練，風回挽玉驄。滄洲歸浩渺，帝座復靈通，臨下登高者，翩翩氣自雄。


石關僧似吏，難禁採樵人，恐趁銜花鹿，還嗔主樹神。淒清扃碧岫，離亂在紅塵，宰相無何宰，煙雲經濟新。


偶搆藏經室，山推此最幽，雜花因聚散，野客為焚脩。變豹屯香霧，飲牛歸上流，當年李大士，棗柏味堪求。


奇哉絕巘下，每聽老龍吟，鱗隱終難測，潭空不可侵。傾珠飛夏雪，激玉寫秋琴，上有尋源者，禪安活水心。


逼近干戈歲，人間夢不賒，雪殘遮忍草，春信報燈花。談理何妨劇？推心未有涯，團圞聯友義，不盡在杯茶。


硯拭隔年塵，尋歡一試新，羊朝剛積雪，穀日始逢春。屈指推前事，伸懷想故人，天涯多半在，記此最靈晨。


世路窮魚澀，難禁海亦枯，山空一病叟，藍載幾門徒？春月雲非淨，晨燈影欲孤，寥寥長夢裡，子得獨醒無？


一雨逼中秋，況當多難日？濕煙揮涕眥，薄粥委飢質。鼓戰轟溪聲，兵交迸岩石，月淹霄漢間，僧亦誤良夕。


是處靡寧日，憑舟去若雲，村深諸籟遠，別業一香焚。雞犬能無恙，干戈付不聞，未疑僧乍到，卻喜歲將分。


試筆先書吉，無文莫問奇，未堪銘座右，聊且命詩題。觀化臨池得，占眉拂鏡疑，志言俱有待，趨避總相宜。


春風初醞釀，曉色護新雲，園乃澹於古，梅唯爛若焚。履端端不俗，卜響響何聞？所願還明霽，乾坤豈易分？春與精華惜，寒香復凍雲，鶉衣僧尚結，木佛許誰焚？乍可離聲臭，殊難遠見聞，何期冰雪外，一徑小橋分？


靈骨覓還無，晝清啼夜狐，殘碑摹碧蘚，敗塔禮於菟。大塊皆遺跡，荒村一徑蕪，徘徊青篠下，翻惜老松孤。


百物嚴身具，心從何處生？風吹柳眼大，雪打竹頭輕。啜茗推枯定，脩香集夜晴，雲中還見月，月窟更誰明？


屋如螺髻聳，斜倚高花枝，拜舞竹風細，飛騰魚浪吹。異香妍蘚徑，苦茗啜微思，儘力排春夢，仍歸夢醒時。


妄作彭殤語，如何舉壽觴？花枝春過半，山路晝初長。寂養沿流地，閒超離亂鄉，菩提果無樹，時至亦芬芳。


杯茗推名理，無能話別傳，懷深聊借問，機契豈期然？短棹垂楊外，安車落照邊，道人離合意，多半信前緣。


翻思茆屋下，日用不多忙，地掃三苕帚，爐供一炷香。放參雲闃寂，請益鳥蒼茫，此意誰同得？詩成即寄將。


每從公事暇，便入皋亭間，結屋貯遐想，安心向上關。苔花寒古砌，天籟杳空山，更有通霄路，人何去不還？


持帚覓靈骨，雲波煙浪中，風生猛虎氣，草沒象王蹤。掃石石無語，問樵樵徑空，我師名自達，佛日豈朦朧？


仙人事飛舉，黃鶴化為峰，禪室開初地，明珠鬥二龍。雲深丹灶冷，霜重藥苗空，會取西來意，無情話始通。


渥洼所以名，怪石臥深清，學士言猶重，龍駒勢若獰。藻荇生古鬣，日月轉雙睛，聽法魚曾化，聞雷此弗驚。


趙州指庭柏，明教種蹊松，掩映亭橋外，婆娑古寺東。驚心鳴竹翠，照眼露桃紅，觸處能緣會，言松悟亦通。


曾聞有女英，采藥事仙行，髻挽山花秀，裙拖雲練輕。深違閨閣夢，秘養太玄羹，歲月藏來久，唯存古洞名。


西蜀有靈桐，皋亭虛石鼓，張華試一鳴，佛日傳千古。杳杳征途間，淒淒問渡苦，只知山塢名，何不尋山譜？


西盻入林杪，天中湧石臺，名虛偏有韻，形似復何猜？拔地一莖起，凌雲幾瓣開，法空云是座，不必坐如來。


在水必同源，分流是誰始？幾年穿石垠，一旦合溪沚。味別胡為奇，香芬未足美，汲之不可盛，性所使然耳。


山將添物色，不耐隱龍鱗，頭角崢嶸日，泉源活潑春。靈通溪窈窕，遺蛻石嶙峋，追彼藏脩意，為吾擁護神。


頑然大塊下，何物許玲瓏？洞口搏虯樹，溪隈舞籜龍。雨餘雲吐白，風靜霧埋空，秉燭遊人意，冥冥不測中。


橋上山重重，橋下水淙淙，已無車馬至，未許煙雲封。春老斜風竹，秋深細雨松，不因閒送客，誰續虎溪宗？


道大不容偶，如顛事獨征，憐時垂老健，易調譜新聲。菊綻秋光重，月沉霄氣清，一林霜似洗，山水謝閒名。


持來呈舊面，千里一何欽？不是三光影，分明九載心。癩腮癩石入，碧眼碧苔深，莫作尋常看，尋常何處尋？


洗新青竹杖，直取台之顛，一步一遺世，兩腋雲翩翩。諸頂雪方霽，於彼何凝然？澗杳裂山色，途窮每願還。忽然響猿嘯，引藤躡其玄，一塢若天設，寒犬遙迎宣。人也居士禿，不佛復不仙，一宿理微徑，回首迷曉煙。俄耳躍而出，宛然空處天，周目渺不礙，晨星納袖圓。古跡鮮難覓，蝕以枯蘚錢，近代有先哲，以山得氏焉？脫冠隱其意，題崖撐數椽，況多浣其石，粒土俱為田？有岩可留月，有池堪龍潛，一葉觸其水，晴空噴怒涎。須臾雨漫漫，須臾雲綿綿，雷洞雷吼擊，風洞風盤旋。榜石曰試心，心散者不前，曰關曰了心，未了者何緣？吾欲挈同調，力耕民其衣，可以忘歲年。


我鄉無雲巒，拳石乃如寶，所以五嶽遊，孤笻費鞋草。歸老西谿梅，溪與山相抱，七十二賢峰，朝暮可尋討。俗人不願來，願來幽士少，何處是他鄉？對此永為好。


意思道忽絕，醒極卻如狂，所以趙州老，一言千古忙。主亦何攸往？明珠嘗自藏，長夜棲遲者，寧辭驚異光。解酲既須酒，茶醉非荒唐，不息參尋客，長安在路傍。


越嶺問遠嶂，乃作平林行，松竹塞古路，幽尋邃隱情。苔蘚足階砌，溪澗何淒清？屐痕不忍躡，忍縱車馬聲。引策歷重賞，傑閣藏契經，鏗爾發鐘籟，深理超淵明。塵氛久橫絕，橫山所以名。


生愛遊名山，心期遍區宇，無奈杖頭何？處處風霜苦。山隨溪水深，嶺入梵宮古，所以入嶺人，每憶玄沙虎。首謁長慶稜，蒲團破堪補，百鳥啼殘冬，單衫笑欲舞。地暖海風和，吹雪化為雨，雨石亦雨花，一喝定賓主。


雪峰亦人間，人乃不可到，有客騎天風，素影造玄奧。暑氣辭衣裾，寒雲信風掃，重岩驕虎狼，法窟恣荒草。我聞跫然音，一嘯輒傾倒，采芝作香糜，汲溪浣懷抱。懷乎不可留，指向來時道。


本是故鄉人，同為異鄉客，客路何參差？一得復一失。得者全節名，失者信狼藉，蒲團補愈穿，毬門路愈塞。賴有望州亭，引領慰朝夕，每見非其人，中心轉抑抑。三界無歸期，唯期共加食。


人生浮雲中，昏昏長自蒙，智者覺其幻，一月光乃通。愚者逐于水，而尋來去蹤，非愚亦非智，問彼槐庭公。槐公豈無來？來兮水所宗。槐公豈無去？去兮水所窮。水性辨消長，月明隨異同，既已知時至，生方即有據。覺號口應心，貫珠手應句，嗒然喪其綠，倏然犯其忌。良哉去住情，示彼兒孫意，相將眼共瞞，一喜復一懼。親友亦見聞，何不玅于契？胡然爾為爾，胡然譽為譽，我贊贊槐公，槐公知也未？


披緇廁水雲，願言羡肥遯，名巒信衲衣，奇嶮遍幽振。入閩胡為哉？三年僅一問，款款潭之陽，好友事玄論。買楫聯游心，復為春雨禁，從者亦累人，孤錫不容震。日夕連霞光，百里自囚頓，病逐霞氣生，一策夜中奮。明滅星影低，武夷乃在近。


巀嵲縱玄賞，游次不欲工，按圖非所願，靈絕情已鍾。手摹碑蘚碧，九曲歌晦翁，佳此善棲託，妙與仙佛通。層層捫仙掌，天游豈無蹤？雨氣吝遐矚，凝意開晴空。忽復雨如注，歸臥舟自從，雨復不為苦，被笠搜蒙茸。垂垂二三子，扶蓑頗未慵，指顧了不俗，歸記相奏功。壬午仲春作


人生天地間，不知來所自，茫茫幾十年，去復何止至？試于二六時，反覆靜以思，思不出其位，下學以達之。不達世間理，安知出世書？回觀頂至踵，一笑當何如？不爾第二義，令勿信爾意，致身清寂間，看心當動處。勿遏其不萌，勿慮其不寧，常念夢裡身，與醒唯一靈。夢時非無有，醒已不能守，應知醒所持，至夢亦徒手。夢醒同大夢，吉凶人所共，誰能一體觀，趨避乃自重？攝心于一經，此乃避之精；攝經于一義，此乃趨之明。譬之登絕頂，一覽小眾景，萬山拜其下，煙雲任馳騁；譬之臨濟水，濟澄月斯美，千江千月輪，得一無此彼。來知其所來，去復何徘徊？長空雲影靜，廓然心鏡開。


廿年游五洩，漁浦得初渡，臨浦江更幽，食乞秋田富。潮下魚蝦多，稚子泥沙臥，棲真寺裡僧，袖香踏江路。日暮肩輿歸，說法因茶故，茶醉人心醒，達者妙於悟。世界總不寧，此何獨安坐？奮此游山身，竟若桃源誤。


落葉驚杖履，發我十日遊，沿村正登穀，瓢笠資晴秋。積此廿年想，擬一舒雙眸，雙眸不足仗，張炬開冥幽。吁嗟天地裹，天外誰舉頭？復何幻空洞，索隱垂玄鉤？捫壁洗題字，闢荒追蔣侯，宅捨袈裟地，不下祗給流。挈妻裹糧去，千古何悠悠？往往踵其跡，深嶮安能求？或遇興敗返、或畢窮日搜，水隔深不測，小隙煙氣浮。忽忽附蛇鱉、忽忽委馬牛，百怪疑海市，黃昏開蜃樓。獨見天池徐，志怪詩尚留，不得袁石公，文章覆甕休。二子不可極，欸乃聞江流，我亦覓歸路，魂夢殊難收。五洩撥朝露，遊侶興愈遒。


孤燈忽自語，晨鵲噪重簷，復省夜來夢，有因豈無緣？苔扉向空寂，此際誰垂涎？或者迫於憤、或者發於顛，顛此乃為正、憤此乃為賢。盥沐禮黃面，幽事非空傳，剡上舊遊集，染思多象田。寶泉及蒿芝，清夢猶拘牽，草木澹生計，鳥獸深雲煙。一自飲苕水，忘來不記年，邇聞異人樹，結影枝葉連。枝葉所未貴，心腹奚相憐。心腹是何物？哲人玩其先。其所以玩者，勿謂玄復玄。言路不可繼，意思徒蔓延，明明一切境，逆順何淪漣？苦實不可逭，觸目溟渺焉。此時捫鐵壁，銅牆覷應穿，所以從門入，最上長棄捐。況當劫小濁，一覽眉鬚攢？丈夫別有淚，途窮呼蒼天。呼不再三應，響寄空谷全，神氣為虛化，斯理胡無嫌。試觀化化時，殊難洞源淵，如有所立卓，旦暮遇始圓。


我從寶壽山，來住佛日寺，不慣提綱宗，何曾唱玄義？攜笻黃鶴峰，翩翩挹仙意，忽逢檀施家，眉壽方開際。庭前多桂蘭，偕老有伉儷，百齡考會歡，五福箕疇備。貞下而起元，歸根而復始，所以耳順年，恰與圓通遇。如鏡與鏡涵，光輝自相契，處世世不羈，出世世無繫。周全乎兩間，團圞乎一諦，華封三祝優，岡陵半偈記。記復何所云？寶壽閒家具，拈出大家看，賢峰七十二。


友道茲已忽，所珍良在僧，僧無情雲浮，耐久來遠朋。千里神自接，命杖何騰騰？閒林春正好，蘭氣不覺蒸。


片言不易盡，杯茗不易軋，可以徵我道，不羨空盤桓。事存毫髮細，理進百尺竿，從此慎輕別，天海何足寬？


舉論別無客，雨久愁亦安，採芝候新霽，貧計聊為歡。楚歌正楚楚，春夢方酣酣，但得每聯席，安能愧素餐？


世界入小劫，骨肉亦星列，吾輩喘息餘，何以慰時節？平生空花交，還願空果結，所以憐我痴，我痴笑不歇。

