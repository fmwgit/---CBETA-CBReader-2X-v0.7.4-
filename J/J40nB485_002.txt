嘉興大藏經（新文豐版）數位版, No. B485 普門顯禪師語錄


彎彎一枝蘆得得闡神妙二龍機不契九年恣朕兆呵呵若無神光僧懡一場笑


腳底水瀰漫肩上披磨衲賣卜赤縣神洲面壁嵩山九夏哄得兒孫沒來由處處相逢便打罵唯有普門解報恩表畫題贈堂前挂咦好個短販經紀只是無人酬價


謂是觀音卻是普門普門觀音名非其名度生無際限弘願孰比倫試問題讚者噫看來非別人


滿面丰神遼天拄杖人天皈敬佛祖不讓胸藏萬卷書眼中空四相定慧圓明作則慈悲真實是仗人天瞻禮謂是誰吹萬師翁大和尚


右手執拂左手搭膝有照有用有權有實含默不言為人克的咦穩坐影堂不記秋續燄燈燈永不息


馥馥芝蘭杳杳煙樹芍藥牡丹誰與爭富二雉忘機物我無懼試問紙墨未行時木樹草花在何處


未讀花木紀難將夏景題但憑胸臆寫杜撰不成辭錦雞雖美無如白鷴素姿唏噓這軸長生畫點綴不萌枝


菊兮芷兮有山有鳥錦繡清奇濃淡恰好胡公張設畫堂前只中觀兮不中討


獨有孤根首暢爭先清姿淡泊傑出于蘭不同丹紫詎染臙脂四禽二宿一飛一潛若取不凋恒不謝須從這裡看鮮妍


板聲初工夫問有無急須撿點免落迷途珍重禪人莫放逸拾取衣中珠


板聲隨倚枕合雙眉閒情放下箇裡須知珍重禪人莫放逸急早悟玄機


板聲響無夢亦無想墮枕高峰沉迷自引珍重禪人莫放逸午夜明星朗


板聲催催爾何所為燈沉香寂月影斜低珍重禪人莫放逸覺後始知歸


五更終板雜鐘聲重敲翻漆桶喚醒愚蒙珍重禪人莫放逸及第悟心空


昔別靈峰直至今投機一語慶忠門他年一貫通三氏名遂功成顯聚雲


五十三參功行滿普賢大士來摩頂珍重舌端多口人在在度生立根本


一自江南晤別時每驚風鶴不如初幾回歷盡煙波險干木隨身隱蔽廬偶過高梁訪名宿撥草瞻風渡橋木時逢山上老頭陀遙指前村是君處相見相歡意未休知是三生何所由一會靈山儼然在報君不必別參求聲色之中有標格淨名由茲頓超越恒持道法顯威儀不二門開階侵龐家父子有準憑金沉滄海永留名機鋒迥絕傳今古去住翛然誰與倫個中卻有好消息忙裡閒裡須委悉紅塵堆裡輥出來三三兩兩稱饒益


方外多年語共遊何如此日寡朋儔蘭臭室中誰為契孔懷之誼當何求憶昔人生空聚散誠如旅邸虛相念曉來分析各東西究竟覺時成夢幻君入林泉樂飲瓢我隨函丈話腥臊任重才疏唯勉強幾美楊岐德倍高吾兄寧翅滄溟廣詎滯蟭蟟一枝想他年逸翮起翱翔大地山河平一掌


古佛堂前顯大機沉蹤隱跡至今時雲箋一幅權書示他方此界恁施為


直指由來是幾年權拈一語且留篇他年底事知端的倒腹傾懷為子傳


既入如來地驀直向中行見性明心後菩提果自成


舊院新標築沼臺無忘悲願結蓮胎馨香本自淤泥出綽約還從淨地來三笑虎溪方韻冷幾開茅舍把詩裁徜徉不改觀河見自有芙蕖日日開


絲藏藕竅葉團雲顏色鮮妍夏日欣梳蕊輕風開玉片翻波野影織迴文薩埵悟矣爭先睹醉客迷之自不聞澹泊清香滋味別超然迥異出群芬


葉盛明珠蕊帶香根深蒂固自來長候遲漫把荷錢出熱至先將翠蓋張隨處為人作益友依時植種待中王心空節勁誰堪比傑出波心映月光


緩步觀花出院行團團荷葉漸成陰不奇馥郁人多植為羨鮮妍蝶不侵習習清風生玉朵芄芄翠蓋靄波心幾回曾入淤泥裡錯節盤根不厭深


靈根已種在池塘四面培栽壯晚涼菡萏新開僧俗冗祇園乍結水雲長遠公社裡妍如玉茂叔池中鮮更香不是彌陀曾有記肯來濁水共和光


破雨衝風一徑來荒園松菊幾經開唯聞野鳥啼庭樹不是天花墜雨臺嫩草蔓延穿祖墓疏椽影漏照空垓慈恩弗計巾瓶日慚憩三冬滿願回


幽居泉石遠金壇何事由來到美官芋熟久思鄴相轡果馨重展睦州盆脩篁斫徑邀鴻鵠戛玉敲金引鳳鸞香社若能新此日談心秋夜不教寒


為懷摩詰喜廛居雲水行蹤不定除儘有殘羹充野腹且無深任荷肩輿漏蓬疏壁隨風卷妙旨箜篌送歲餘莫謂寒霜斯夜盡迎新春雨水成渠


節臨叢集水雲臻燈燭連宵代月瑩江漢盡遲漁者釣樓臺空負亮公吟夜昏令彼秋砧隱漏黑唯聞蟋蟀鳴薦得當年拂袖旨超然物外有光明


壁水橋門掩映長延津已化破天荒科傳直手文章貴榮入成均姓氏香王樹光騰輝祖室金莖秀拔啟維桑芳姿綽約寧馨遠箕業于今賴爾揚


偉政忠南澤益深琴堂瑞靄播清聲辰移字水舒光蔚日射珠林映彩旌經史名標綿世胃山房菊綻待淵明閒中若肯臨車駕揮麈談心把賦陳


年來無志破沙盆縛屋蟠龍伴野村幻住古今忘歲月一鼾天地老乾坤庭前翠柏依雲水檻外青松遶寺門興適煙波懷釣叟幾人寧識隱溟鯤


林泉何所事趺坐結蘿衣神寂心珠燦雲收皓月輝飲茗懷古宿修竹待賢棲禽鳥呼終日山花伴四時


徐步登峰頂舒眸望遠山淡雲飄野壑曲水遶東川眼底乾坤小胸中宇宙寬無人偕我志獨自聽潺湲


松竹恒增秀茅齋映日新推窗吟夜月倚案聽春禽芋熟懷檀度茶馨想故人軒車遲不見惆悵賦空亭


鎮日焚香煮茗無人啟我壇經宵中忽接眉宇玉樹月皎風清


九夏住治平悉荷栽培力谿柳倍甘棠檀波重乳蜜有玉鎮金山無文空丈室握別感貽言依依正有日


千丈牆圍布大羅由來蝸角苦爭多彎弓躍馬人何在唯有香山永不磨


了明自身已入世元無礙他年解脫來與君說自在


了卻凡情入聖流三賢十聖共君儔塵情見網齊超脫百千三昧一時周


結就祇園地優缽花自開願心周佛數覿體證如來


直達菩提岸一性便無差浮幢時現瑞三會證龍華


廿五方持素于今是幾年女嫁男婚後領取未生前


大庾嶺頭提不起南泉喚作破袈裟四七二三相授受黃梅室裡難迫湊遺來盧行作爭端衣缽由斯不復傳其如後代兒孫輩呼朋引類逐群隊明文教我實斯先三學儀規豈違背啟我慈悲兩片皮信手信筆不成辭持告十方諸檀信失便宜是得便宜咦見聞隨喜悉發菩提

