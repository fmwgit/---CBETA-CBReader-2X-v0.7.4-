嘉興大藏經（新文豐版）數位版, No. B430 玉泉其白富禪師語錄


去來不可斷 至性非明滅 雙足已現林
而彼自嗚咽 光生玉鏡中 道茂金輪徹
空遺磚石窟 徒令蒼苔茁 借問蓮花萼
阿誰授真訣 得渡自能渡 江蘆不待折
請將方寸因 同向牟尼說


野雲箭疾任飛騰宇宙橫空絕點塵但得殘霞收拾靜明明獨露一孤輪


一念不生真淨界凝然皎潔更無瑕吾門多少英靈子只為貪求被物遮


丈夫立志要超群莫向枯巖學死墩蒲團坐破百千個依前日午打三更


個事元來本自如闍黎莫謂有親疏和身放下非庸易馳騁徒勞涉異途


朝朝何必苦心田費盡機關亦枉然待汝智窮伎倆盡元來滋味一般酸


子湖狗子太無情犯著阿師也斷魂不與闍黎通一線相逢又道少知音


有心覓道道轉遐無念怎麼放過他坐斷有無全體用山河大地絕週遮


穿衣喫飯非他得一段光明毋自欺未向其中親撒手不知心苦待何時


山家活計钁頭邊時雨時雲莫放閒子若一毫功不及許多園圃入荒煙


挽定繩頭駕定犁須從方寸把工施鏵頭脫處高睜眼土塊元來本是泥


明得本來一段風百千諸佛體皆同子今自不承當也任往雲山幾萬重


臨濟家私不覆藏尋常拋放在雲堂個中恨無知音者一喝從教手腳忙


青年立志欲逃禪切莫隨流涉外緣招手隔江直取去如今此輩罕逢焉


賦性溫良真切直行藏卻與世相宜先天一物隱何處多少人來又著疑


此事明明不覆藏當人於此要承當輕輕觸著娘生鼻汗下通身徹骨涼


顛蹶狂牛一索牽調馴水草漫加鞭挽回自得天真性種月耕風本自然


立心學道貴真誠溽暑祁寒總一心漆桶驀然箍子脫十方世界露全身


鑄就一番銕心腸大凡作用莫尋常腳跟點地非他物本是吾人一段光


靈源莫待暗昏昏時把心燈晝夜明禪室悠悠光皎潔朗然洞徹本來人


長年行海意如然苦戀工夫志不遷缽盂有口通消息法門堪作一旛竿


己事有無己自知神機萬變倩阿誰南泉不是忒無力暗轉繩頭放過渠


钁鋤一怲似鋒解用之時活似龍截斷多生塵業網出家方信有全功


粥去飯來從汝用試思喫者是阿誰忽然咬著舌頭血吐出面前紅一堆


一筆蘸乾太液池半肩挑盡五湖冰衲僧作略能如是不負當人一片心


頂門慧眼曉如日爍破虛空號太玄那個男兒甘自昧揮開萬象別壺天


個事本來沒甚奇穿衣喫飯現成底到頭一著君須薦妙在呵呵大笑時


兩岸歸來雪滿身一腔風月向誰傾驀然冷地旄星瓊始信從前錯用心


剔起眉毛莫放閒頓除劣勝與談玄冰肌雪骨同梅質水滴年深石也穿


性宗一義諦當觀選佛場開正法筵龍象四來雲集會雲施電卷舞三台


楚湘行腳渡西軒踏破煙霞任指南當下了明正法眼拈提祖令振三玄


早年離師易他方誘物難老當身益壯歸院祖燈懸


的的西來大意宗流芳千古應無窮一條白棒揮霹靂撥轉娑婆四海龍


法幢高豎在西東任爾爐鎚億萬鎔七尺烏藤吩咐汝撐持祖道仰輝弘


充公銕馬出三關踏破乾坤沒底籃一段風流歸故里空留法社賴誰攀


七十四年老衲子今朝撒手樂歸西臨行一調還鄉曲唱出威音那畔機


相親未久別攜笻嘿忖從前逸興濃此去雲山千萬疊長天一色月輪同


雙飛日月急如梭無耐人生身老何線下不明己分事更於何處出纏痾


山中行緩步出林嶒嶺頭上踏碎一堆雲


山中住身窮道眼富覷破來大地無一物


山中坐人境俱不奪爛榾柮日燒三兩個


山中臥曲肱而枕著猛醒來星斗都驚落


雲集緇流建法幢全提殺活任施彰厥中賓主無回互人境相忘花雨香


笑殺玉泉漏逗機家私徹底挂橫眉傍敲正打於方寸跳出金毛師子兒


一段真風絕正偏拋頭露面現倪端那伽大定非出入鼻孔都盧缺半邊


覷破浮塵徹底空寒將木佛火來烹金剛舍利名非實帶累傍觀身爛紅


接拍須還子弟風傍敲正打顯奇工南山下雨北山黑青艸池中隱活龍


者個郎當漢分明常相見頭頭境上彰法法塵中現八面絕遮攔十方俱坐斷天上人間尊剎那即周遍住居無相國時復空王殿


應身三島碧波中剎海無邊示面容日度恒沙無量眾聞思修證總皆空咦總皆空婆心切切運悲風


一臉落腮古怪形狀眼空四海君王不讓言語兜兜嗒嗒心體空空蕩蕩見水脫鞋兮蘆花洸漾履水如地兮熊耳山上九年面壁兮人天榜樣道是阿誰達磨和尚


老胡碧眼訪梁王語不投機自主張一葦蘆花江上渡九年面壁接神光接神光千古兒孫滿大唐


八十四年作賊歷遍天涯自得窮盡教乘骨董識取乾坤一色咦要委師翁指趣頻觀海宇風月


吾師之像描亦非真吾師之德贊一弗能曰有兮一塵不立曰無兮橫亙古今若將眼見終難見耳裏觀身不是身


天地為廬一衲飄然曾經劫火適意逃禪歷遍寰宇垂手入廛欲贊師德于萬斯年


少年立志要孤窮日用尋常覓己躬但得心空歸及第利生接物續吾宗


年來于此覓行藏氣骨無凡鎮紀綱七尺烏藤分付後拈椎豎拂播諸方


月下傳衣會也麼蟠龍峰有養龍窩他年致雨騰霄漢一曲陽春唱凱歌


芒鞋踏上毘盧頂瓦礫磚頭盡放光萬仞峰頭堪獨步祝吾香也喝諸方


一志南來始遇吾箭鋒相拄道心孤龜毛一柄親拈付爐鞴宏開任展舒


真風占斷萬機先捉敗虛空喫銕鞭臨濟綱宗隨倒弄單刀直入萬峰寒


清幽子夜踞爐前兀坐衣披星斗寒腦後神光非色相輝騰霄漢碧空懸


日透玄關唱哩囉燈籠露柱笑呵呵百千三昧全機用一竅通兮百竅和


真機脫略畫堂前覷著令人心膽寒十八童兒堪戲舞月明簾外轉身難


佛性有無句總全偷心死盡意便便西來的旨離文字何勞舌上更談玄


日用事兒本現前爐灰撥盡骨毛寒大千沙界投鍼芥八字眉毛額上懸


蟠龍山裏玉泉宮逼得生蛇化活龍且去深山深隱隱雷鳴天外好騰空


無明窟裏學參禪總被貢高名利牽若是胸中癡夢破等閒徹底盡拋翻


把住牢關莫放參一拳拳定只須穿桶箍驀地分明爆橫身宇宙自翛然


清淨國中寂滅土千般萬種從斯出一毫頭上放光明塞滿虛空何所住


寄跡閻浮數十春萬緣放下歇孤心而今解唱還鄉曲撫掌呵呵笑一聲


裂破乾坤格外新倒騎銕馬露全身揚鞭直入無生國任運騰騰自主賓

