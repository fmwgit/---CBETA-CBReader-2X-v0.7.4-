嘉興大藏經（新文豐版）數位版, No. B454 頻吉祥禪師語錄


坐水月光輪。演無聲妙義。謂是我師釋迦尊。龜毛穿卻虛空鼻。咦。君好記。有利無利聽行市。


通身是水通身月。萬象森羅俱照徹。分明不是那邊人。漫謂當初有賢劫。


心存物表。跡寄空山。閑殺石頭流水。綠餘古木蒼煙。者一段山情。只好借窮苕帚洗洗皮頑。


臞鶴兮爾形。潛龍兮爾神。行行止止。寂寂惺惺。獨來往無古今。手中輪出金剛珠。腳頭踏斷水流聲。要相逢的是那一個人。


一帙經。數竿竹。清風為樂。清籟為曲。記之有餘。擬之不足。爾為大納千身。余曰太倉盈一粟。


清嘯玄談。是同道客。不善華言。聚沙為舌。問操舟君。你何時轉棹蘆花北。為我寄言震旦。書生側執柯。伐柯是何軌則。


我嘗聞菩薩。善住真三昧。曷為不自持。鎮日齁齁睡。呀。著甚來由。熟處忘秋。貧窮兮受樂。富貴兮耽憂。一任俺橫眠倒臥白雲頭。入岫的且去。倦飛的不留。又誰放又誰收。管甚清幽。


二聖獲矣。三用發矣。根塵脫而妙應周矣。胡為乎。喃喃然唇不息哉。噫嘻。小子進焉閉汝啄矣。越百世而大聖出焉。方為旦暮遇矣。


為此一鱗。途勞步步。賣盡長街。價酬不足一文。千百文燕金與卞璞蘆花叢。月色浸古渡。死貓頭不在生藥舖。何時撞著謝家郎。教余兩手親分付。


誰謂闃寂兮。千峰獨露。誰謂默然兮。萬籟俱譁。啼斷鷓鴣意不在畬。香郁寒梅嗅者空嗟曲。彎彎兮瓠子。直儱侗兮冬瓜。冷冷一天新月斜。白雲流水蓄生涯。卻憐伊古渡橫槎。


檠光冷鑪篆隳。古路迢迢到者誰。勿忘柳綠蒼松裏。歲歲逢春叫子規。


青山潑黛綠水添藍。怪石粼粼擬來不堪。暑朝憐薊北。雪夜憶江南。到今朝。一陣晴嵐莫錯過。燕語喃喃在綠溪灣。


今日方生其形始搆。人謂是四大合成。我只用兩般成就。世間無限好男兒。幾能如法瞻。依似他弘壽。


雅淡梳粧。衣片片白。骨玉肌冰。中天寥廓。或大開東閣。走東鄰坐西舍。家家伴客。或靜倚閒庭。香一爐水一盞。受些澹泊。儘著君幾度瞻。便不奈我一箇口默。


手中兒甚處得來。身上衣不立纖埃。有時沙汰拋向水中去。有時嗣續又向腹中懷。地一聲萬象回。秋飄桂子。春弄寒梅。


本遊諸國土。跏趺坐三昧。行坐兩俱融。誠然觀自在。手中物要與阿誰。師子威虛空粉碎。不說真觀清淨觀。只此亦教通人愛。


嗜寂耽空。論真論照。了本無生。千華競曜。都謂汝遊戲三昧神通。豈識君萬疊峰巒峻峭。說什麼生死牢關。說什麼塵勞窈窕。入水火風是我本有。制毒鬼神乃吾家教。叱破天關第一重。含元殿合君臣妙。檢點從頭笑不休。千年滯貨誰家要。


法印久修無量劫。菩提早已證斯名。為捐塵際鄰虛影。故學聲聞示小乘。入水入泥天上下。或凡或聖我曷憑。花間露下閒如戲。月皎風清誦若僧。寂滅致成三界幻。神通具與萬機騰。林穿海度原非想。火現風呈實不曾。百億須彌投足下。十千三昧任緣稱。既從感入千江影。一任橫描倒摸成。


倒卓石傘峰。塞斷古今一路。放開若耶河。漲出青原萬派。不起定而遍遊諸國。不動聲而普聞天下。無端移影人問。致使小孫圖畫。謂是吾祖形儀。究竟與他不備。


虛空大箇身比量不成。廣長相的舌盡說難全。既不欣弁峰奴呼十地。又豈羨百丈婢使三賢。愛只愛末上花梢月更圓。寒光遍耀滿人天。萬年鶴宿高枝已。剩水殘山夕照邊。


法幢建處棋布星分。衣缽傳來蜂屯蟻聚。兩浙三吳仰不盡荊紫之風。此界他方學不了無學之妙。五十三年獨養機。箇是師翁真秘要。為其不捨願調生。復寄音書來鳥道。


欲語師德。古今無並。脅不至席。神鬼欽敬。欲語師行。寰宇俱稱。名藍九徙。金碧交騰。殺活權衡祖佛機。象走龍奔皆餘伎。要知南不相耳北不相鼻。俱惟瞻師容。有口只挂壁。


起阿逸多之先。出老瞿曇之後。逆洞流二十九儘無文寶印。刺金針百萬億人四生乞命。運機輪而有準。豁群迷於不盡。皆非不肖所屈膝。而服膺獨愛渠。若仍芳兮夏仍黃。隆隆鼻孔亦昂藏。胸涵萬斛滄浪水。流得支那處處香。


盡虛空為形。總滄海為量。雙眉卓絕妙高王。片舌撩雲空蕩蕩。愛放烏雞啄雪。慣使巴蛇吞象。一生獨鎮獅峰。直使百川倒障。而今展示於人。咦。即此更無他樣。


麟角方生觸殺萬仞峰頭。壁觀叟爪牙纔露欣逢夜。合山前蒲艸仙。生銕舌頭撩空古今話柄。純金舖子收窮瑣碎諸方。屠龍伎取伊肝腦。放雀手慣絡飛鳶。清祖憲條章理櫟園瓜瓞。豎法幢於三吳兩浙。賑狂子於秋艸垂年。唯其坐鎮龍華萬指爭妍。且聽伊震旦聲傳。榜樣百世人天。


真不掩偽認空裏。漚花著想曲非藏。直求水中雲影尋商。一機突露兮金蓮已現。十分肯肖兮情謂全彰。吾豈敢云戒珠晃朗德業芬芳。而今落得眼蒼蒼。珠輪百八歲朝忘。若非阿母生來面。定是東山水上行。


身瘦如藤眼活如電。瞿曇嫌伊惡潑。彌勒喜渠剛德。垂手時寸刃不施。平實處別有方便。回生起死下頂門針。馬隊驢群添諸生面。閑來坐看魯山雲。塞斷東流倒捲。


咄。主人公何不應。賊身已露不必逃遁。我看你四十七年中。做處卻有許多毛病。雲峰二十載土揚塵刮。虛空背上龜毛支那。大半世造精作怪。竊無影樹頭雲。聽借青天以作別天。即佛令而行祖令養。親於留雲石下蒲葉。披離放憨於了夢。巖頭癡苔尚潤你。今朝者般模樣。也要受人禮敬。我但逢人為舉揚。且不管你是凡是聖。


獅子與渠分明兩箇。添得奇松碧賓斑剝。水墨渾身儘可留。幸然莫把風吹破。


是甚麼魔王教你出家。是何等野鬼教你行腳。憑空撞入闡提門。盡底傾來俱是錯。不唯教壞自家人。帶累一夥沒頭腦的。不走江西走南嶽。


生緣楚澤黃州子。幼小何曾學讀書。蓄得烏藤長七尺。祝倪天寄上匡廬。


春標嫩蕊花如玉。秋老蒼梧葉似金。幾點淡煙籠翠竹。一天明月到峰青。相識者雖滿天下。知心的能有幾人。


虛空落落。秋水澄澄。只此即是破落村僧。無端遺下影子。妄謂別有奇能。而不知擲卻了芭蕉拄杖。捏碎著五位三乘。如今被人把住。要教起死回生。咦。待異日遐昇。看宇宙內載有伊人。


引汝上衢來。老僧有秘要。生平腸肚無城府。萬疊峰巒都踏到。不騎三腳驢。懶唱招魂調。十世古今趁不上彼風流。一任腳下兒孫圖形寫照。


德能浴日還吾子。學不超方是老儂。一等青從藍裏出。讓余此際髮髼鬆。咄。不啞不聾。做不得你阿家翁。


面上無血。眼裏有珠。不學魯祖。一嘿不肯。洞山逢渠。脫空謾語誑他人。必定墮類馬驢。幸一泓湘水波瀾別出。落得老頭陀。以全牛餌向其中出沒卷舒。


老漢無恩於你。何須寫照傳形。雲峰打脫你齒。天坪換卻你心。雲巖要你吸盡西江。弁山使你倒翻東海。十餘年不令作佛作祖。四五處只管為翰為屏。汝之所鍾。謂山僧瀟灑問放。可憑可仗。友松友月友清風。想伊不在秋江上。


氣溶溶清風可尚。心寂寂白雲出嶂。九節腸搜來有嗔有喜。五腑內疊開無嫉無謗。奇子十年彷彿，其丰範百折挫，而浩然肯放已矣哉。即此於寶鏡堂前可珍可望。


我生來性多散誕。似虛舟隨流別岸。既無窠窟與人尋。豈受法執羈絆。若謂大事因緣。不必從他打算。


箇漢生平沒伎倆。有口只解將空噇。一條拄杖任縱橫。多少英靈難透網。試問全雲徒。可想不可想。若道是洞上三十世吉祥。僧此處無銀三十兩。


若是雲巖。以我為誰。若非雲巖。用此何為。除卻是非形影外。乾菴於此最心知。


雲從龍風從虎。三場九載他不如汝。頂門頭一句子。匙挑不上。實行深修處。甜瓜不苦。喫了多少辣棒麤拳。曲成著法堂前步武。咄。你要將者漢展示於人。燒香時好生看取。


好笑修禪。自無巴鼻。浪聞人語。尋余吐氣。直上匡廬最上峰。參得老僧第一義。待入雲巖。幾喫老僧麤拳大棒。而今吸盡西江一肚皮冷氣。難讓把老僧來高懸壁上。我也只得隨其處分。聽其收放。


學我者拙。似我者非。大火聚中。寧容蚊蚋雲無心出。岫鳥倦矣知歸。到不若向碧崖前。半掩其扉。


魯山峻且高。寄室雲巖裏。雲巖深且窮落落。曷為擬事不如稷。契巧乏孫吳。比煉五色石。不為補天截蝸牛角。情因藏嵒。噁。突然影落閑房。究竟渠還是己。


郢中雪露出一班曉嶂。聽孤風又豈翅流聲。萬丈碧粼粼霜花滿障。忽添箇老山翁。髭鬚浩放。人謂是亮座主。盤石孤撐。竟不想伊是聽雲和尚。


怪生一隻白拈手。正晝攫金不顧人。黑漆竹篦揮似劍。斷伊性命弗生嗔。唯渠大徹證爾全真。使愚者智迷者醒。積怨人間三十載。到今朝剩此閑身。


面上無光因老至。腳頭有路被名牽。唯輸補綴虛空手。每著人誣罵白拈。噁。你也贓污。伊把淡影斯傳。


法門冤孽洞宗游滑。魔魅幾多人。恨不曾打殺。無端有箇阿師。謂其得授衣法。每把栴檀細細燒。但思恩怨如何答。


有水還存月。無空不露天。十年磨一劍。不為剿狐禪。鼻泥無師肯斲。郢手覓且難全。唯有老雲巖。多少業債牽纏。


者漢生來無孔竅。逢人未語先呈笑。而今遺影落人間。此曲風吹不成調。惺也既識此形。不禮於他更妙。


心直如絃口快似箭。殺活權衡別有方便。聽南嶽七十二峰之雲。了洞山二十九世之卷。報君知空花艷。萬紫千紅總是春。好生識取東風面。


者漢生來倔強。不以文彫德喪。赤窮要豢真龍。礪磨愚頑鈍障。畫師多愛寫皮毛。千歲枯枝骨不象。只有克肖老僧孫。清香幾度開屏帳。


形山堆裏窺明月。五蘊空中撿落花。活計只從閒裏得。無聊坐石數飛鴉。奉新花三佩五佩。妙看群葩。


春風吹起生來面。皓月輪成曠劫心。眉底一雙青白眼。逢人只是笑相迎。且道伊笑箇甚麼。千斤擔子有人挑。大事因緣交閣了。


月裡藏頭。墨中露骨。放鶴出銀籠。翩翩和雪曲。渠雖是我。我不是渠。有問伊儂端的面。說向他如井覷驢。


江南江北。桃溪柳陌。雲上孤峰。月流深壑。老頭陀面目斯彰。聽雲翁全身出沒。若向華林園裡。覓伊丰骨幀子上。論渠形跡。猶是繫癩馬於枯樁。捉水中之明月。要知本身盧舍那。老僧有口沒得說。


水含月透出千波。俱是借山戴雲。層層湧出本來身。若必欲以眉眼相看。的是釘樁搖櫓。畢竟如何。三要印開朱點窄。未容擬議主賓分。


若論說法口縫未開。欲求指示拈掇不來。大舒一雙白眼。緊把十丈龜毛。竟不管終年冷浸坐寥寥。如此無情謂的影子。卻亦有人燒香禮拜。吾不審何緣而至是也。


贊你不可舌頭依舊。還如火毀又不得圓明。雙眼高於額。開山本有誕生王。與你分明無間隔。無間隔。萬象森羅海映涵。透底清光只一月。


先師元老人。維陽降靈跡。老僧得受伊。洞山真秘密。法印宣傳遍世間已。與眾生成利益。轉相受授到今朝。任付邗江徹豁一。


有口無舌何曾言說。機用臨時搜空巢穴。究竟於人看孔著辟。大清國裏。覓者等無舌人。其實沒得。


湖光瀲灩東西影。秋水澄渟上下天。驀地漾成秋月好。又添晴樹萬家煙。且道老僧面目。畢竟在什麼處。擲筆云高著眼。

