嘉興大藏經（新文豐版）數位版, No. B243 耳庵嵩禪師語錄


日面月面難逃勘辨南斗北斗也須著首何如海闊與天遙無絃琴上知音有


連頭帶尾一百八諸佛出來也難話你若還我草鞋錢我即酬你廬陵價


青絲冉冉白頭禪惹得世人恨且嫌插竿頭上眉開眼非牛非馬亦非仙


華嚴世界全騎牛不著鞭炭裡烏雞走梅花帶月圓東家人做葬西家人送錢瞌睡撞著枕是因是果是緣


磊磊落落老神仙一擘華山億萬年大鵬一舉三千里傾湫倒嶽不為顛南山起雲北山雨自古長江不繫船


抑揚抬捺事紛紛不及當然一句親滿眼滿耳真消息隨機隨用絕留停岸迴驚水急良馬見鞭行果是毘盧真教主何須累劫更修因


從來不向外邊行父子相知有幾人從體起用兮須知孺子攝用歸體兮必取老成窄路相逢人不語多時不遇有知音此處不從他處覓必須夢裡再還魂


深宮不見五雲封夾路桃花滿樹紅粉墻白虎應須辨炭裡烏龜事莫窮仙女直如貧女好埜人卻與主人同不言不語真君子一腔風月在其中


知恩識義人間少反眼無情世上多鐵臉閻羅全不懼常將白眼看娑婆撩起便行兮卻為真子四埜謳歌兮口似懸河一句任從三貫二莫教鷂子過新羅


寂寂寥寥楖栗悠悠鬱鬱生枝橫拈倒弄兮逢場作戲放去收來兮鬼哭神啼忽然擊出虛空髓問取當人知不知知不知石火電光猶較遲


忽然平地起雷霆駭得衲僧鼻眼橫膽落魂蘇人不識泥穿壁露孰為親縱奪無私兮有殺有活照用不二兮全主全賓一聲震落西江月豈同犬吠與驢鳴


逢人便打這鼓笛叵耐胸中黑如漆卻於枝上強生枝自恃聰明逞靈利何曾踏著祖師關何曾悟入佛之智情知一橛嚇頭禪動地驚天為活計拈拳豎指妄施為影響那能窺端的隨群逐隊慣欺人滿腔徒自生荊棘或時閑坐不談禪口鼓是非作兒戲可憐長慶七蒲團行腳趙州八十一少室九年不較遲懶安何懈牧牛志楊岐陋巷雪飄淋六祖曹溪混獵士看來直道今時強誰知今時不似昔古人箇箇學無為三大阿僧豈容易那似而今浪子禪蕩家失業無拘忌不惟不振祖家風生死關頭全不懼堪嗟吁長太息珍重禪流休自棄明頭暗頭踏實行天上人間稱如意


鐵脊胡床萬緣放下念念現成心心莫挂若使惺惺猿猴弄影若使寂寂鬼家活計非惺非寂廓兮無朕非不寂惺冥然罔應但歇情緣了元歸正正無所正那伽大定


小小一拳室風吹並雨滴中有沒量人渾身赤骨立莫言此室小此室納虛空虛空猶有量此室則無窮莫道茅簷短莫言四壁疏行住與坐臥卷舒得自如東倒復西倒左之並右之看看些子室廣廈亦何為


有人問我西來意我道胸中無屎屁從來不會祖師禪從來不解如來義有時合著目前機便自明明睜兩眉有時放出一雙手掇得虛空顛倒走訶風罵雨且逍遙築著磕著三藤條裂破筋皮渾身血吞聲飲氣怨吾曹時人道我太粗哉我笑時人細末來都盧不識其中意解開布袋且寬懷笑且笑兮真不憨優遊自在沒拘攣呵呵拍掌阿誰也不是佛兮不是仙


劫濁臨頭事可憂烽煙一發滿天愁茫茫苦海人難渡且學無心伴白鷗白鷗一去復還來誰把紅塵掃得開唯有悠悠閑道者清風明月共徘徊明月清風兩俱奇水邊林下少人知時邀明月來我屋時喚清風吹我衣我衣渾素無塵色脫出而今搶攘劫著起飄然劫外行愁看山骨堆堆白白骨堆堆橫滿山行人處處嘆艱難兵戈載道猶如織那討吾儕半日閒閒來無事學採薇採得薇根一擔歸千槌萬棒無休歇一飽忘他百日饑饑瘡箇箇人皆有教你從頭親下手埜人山中富貴饒大地山河吞一口


炭裡烏龜走雪上鷺鷥飛飛亦莫知其妙走亦莫知其竅妙竅奧乎其中吾不知電捲風馳者之胡為而然也腳跟下三十拄杖


良其背不獲其身行其庭不見其人而孰知身不得其向背人不落於中邊但與踢倒燈籠掀翻露柱在甚麼處安身立命凝然而莫為之擾也冥然而莫知其極也而猶謂住著則不可者果如斯而已乎


平地起孤堆直使狂者定棼者鎮動者靜把前際後際已生未生一齊打斷那管他蘆穿膝上雀巢頂門而且曰一物亦不為也直箇蒲團也辜負他不得


放下便平穩或時睡心睡目安覺安眠寐亦莫得其始覺亦莫得其終大千沙界渾一禪床清淨法身無容被蓋但不知無夢無想主人公在甚麼處夜半正明天曉不露


割愛出家應須立志或遊湖山或居城市常自忖度一衣一食檀信脂膏菩薩行力施也甚難受也不易莫恣閒談莫作兒戲光陰似箭如駒過隙頃刻無常痛心努力六根完全信心當植割愛辭親為著何事佛法難聞知識難遇涉水登山擔簦負笈參拜明師東來西去但到叢林件件精細粥飯隨緣威儀常具莫道人非莫言己是二六時中孳孳亟亟行業圓成功夫到地咬破話頭通身粉碎垂手為人慈悲願力莫因逆緣便生退息以此報恩以此自利不止自利而且普利乃稱出世丈夫不負出家初志


泥人便是鐵漢眉毛卻能挑擔有時鼻孔朝天所求無一不辦大本達道依然鴨子出自鴨蛋


莫怪世人顛倒顛崑崙卻被鷺鷥牽如如不動心何有潦倒毘盧華藏間


巴掌已是當年露直至而今藏不住昨夜伏虎過菴前一腳踏翻娘生褲恁麼來無回互沒眼常將玉線穿無手卻把金針度等閒一色映山川匝地紅輪誰敢顧


春山青春水綠勸君莫把光陰負青山年年看有餘綠水時時聽不足聽不足箇中自有無生曲


居庵人不識不識最相知山山隨我到處處任君歸不厭青山老不礙白雲飛珍重東村王長老東溪西溪休失便宜


塵情俱放下悠悠綠樹問出入不出入善惡莫生嫌此言若不信千山與萬山


修善獲善求福得福處處菩提行行道路無也若干有也沒數忽然觸著腦後腮許汝諸人有箇進步


不知不覺從來爾蕩蕩空空無可擬若向其中著絲毫知上立知空負起或時逐浪與雲飛或去東來並西止是神是鬼是天仙六道三途無窮已塵塵剎剎剎塵塵剎剎塵塵塵復爾往來出入六門頭那識他咱與我你直須打破鬼門關脫脫落落沒依倚堂堂獨獨不居中處處知知沒元底

