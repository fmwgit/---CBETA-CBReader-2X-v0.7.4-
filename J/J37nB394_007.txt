嘉興大藏經（新文豐版）數位版, No. B394 翼菴禪師語錄


菩薩遯跡 示同貧士 獨居寒山
自樂其志 貌悴形枯 布裘敝止
出言成章 諦實至理 凡人不測
謂風狂子 時來天台 入國清寺
徐步長廊 呵呵撫指 或走或立
喃喃獨語 所食廚中 殘飯菜滓
吟偈悲哀 僧俗咄捶 都不動搖
時人自恥 作用自在 凡愚難值
即出一言 頓祛塵累 是故國清
圖寫儀軌 永劫供養 長為弟子
昔居寒山 時來茲地 稽首文殊
寒山之士 南無普賢 拾得定是
聊申讚歎 願超生死

