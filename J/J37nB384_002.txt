嘉興大藏經（新文豐版）數位版, No. B384 憨休禪師敲空遺響


一花現瑞 兩桂垂陰 聯芳五葉 各紹門庭
洞上真源 機貴回互 夜半正明 天曉不露
苗蕃弁嶽 崛起青龍 川僧藞苴 獨振綱宗
九月楊飛 寒冰燄結 機疾用圓 罕能湊泊
梭騰化璧 穎脫襄錐 青蛇匣吼 白額岩威
四海英賢 雲奔水赴 名公鉅卿 傾誠外護
應機接物 指示隨方 當臺明鏡 不隱妍媸
道播寰區 聲馳湖海 忘己為人 大功不宰
風回洞上 不愧盧能 泥牛海吼 木馬空騰
砥柱狂瀾 顛扶末運 緇白皈心 人天恭敬
忘功罷業 休老林泉 身心寂靜 樂我大年
四眾忻慕 預謀其法 祝師永永 建茲壽塔
一錐無縫 八面玲瓏 天龍守衛 神鬼欽崇
爰勒銘詩 來學仰止 壽量虛空 何終何始


有大比丘 法門龍象 氣宇昂藏 學窮三藏
嚴淨毗尼 師心宗匠 悟法皆空 知心是妄
扶豎法幢 宗猷毗贊 痛耐鉗錘 老當益壯
迥脫羅籠 幾曾血戰 時節到來 草鞋跟斷
復命歸根 徹證無上 我作銘詩 千載炳煥


生死機關 只在一竅 半生參勤 已得其要
泥牛哮吼 虛空發笑 撒手歸來 尚能明妙
書偈臨行 得真實效 劖銘金石 靈光永耀


山川鍾英 秀毓斯人 緣生淝水 幻跡西秦
六岔路口 粥有飯有 普濟為心 能歇狂走
二十年來 舊店新開 繼志述事 公其人哉
道行超卓 忘身為物 不著我人 化洽泰國
四眾皈心 瞻彼慈仁 忽爾示寂 兔晦烏沉
公真鐵漢 回頭是岸 裂破虛空 泥牛血濺
撒手便行 夜半正明 歸根葉落 無滅無生
一錐永耐 真光常在 劫火洞然 此塔不壞


道運竺乾 法流東震 五葉彌芳 臨濟獨盛
西有偉人 妙契天真 九苞威鳳 一角祥麟
惜霜志久 幻緣非偶 木馬奔騰 鐵牛哮吼
踏破虛空 無縫是崇 靈光炳耀 千古宗風


曹谿正脈南嶽稱雄馬駒待識崛起蠶叢降蹋蹴血染腥風樹有臨濟獨冠五宗世系相承遞亙太白有般孫子丕顯風穴縱鐵牛機振興家園壁立萬仞聲光烜赫十坐道場興善其一八水生春宗壇路關人天改觀如晦遇日虎驟龍驤機圓用疾刀握王庫紫電青霜鼓擊塗毒聞者喪亡山低華嶽瑞騰五岡心燈炳炳慧燄煌煌乾坤道大日月輝增信衣遺藏法重真乘永奠宗社木直從繩一錐卓立霞蔚雲蒸孤光不滅薪盡火傳芥城劫石虛空寧遷林谷有此則不然稽首再拜昭億萬年


南山巍巍兮若形儀之軒昂渭水湯湯兮若法乳之源長道尊為眾歸兮又何在乎開堂德重能韜光兮似大梅之智常宗社方引領以屬望兮為法門之棟梁胡報緣之忽盡兮早趨順乎寂場自古佛祖有來必往兮嗤俗子之悲傷適草木之零落兮迺藏真于五崗庸詎知夫法身之不滅兮樹松柏之蒼蒼若斯人之道全德備兮宜刊石以表彰使千秋萬世兮與日月以爭光我誌其行實兮貽後哲之來詳


異人傑出自慶陽兄弟相從叩大方本來面目詰獅王虛空落地絕承當倒轉蘆航返故鄉潛行密運茲韜光淵默雷聲難覆藏緇白為之盡心降重建古剎道之傍胡為趨寂示無常窣堵嵬然聳穹蒼嵯峨峰五涇水長銘詩我作清乃彰劫石可消誌不忘


歸去來兮空門有路胡不歸既覺塵勞之役役奚躊躇而自悲昔迴途之選佛有丹霞之可追遭逆冠之兇慘悟夙業之隙非出網鹿於三跳投簪髮而緇衣詢出世之奧論探離言之旨微乃聸梵宇快意如奔金繩界道無上法門詩書遐棄貝葉唯存公叔交絕文舉空樽習鐘魚以結課慕拈花以破顏瞻高車之易殆思下乘以休安披林花之馥郁聽鳥語之關關了世味如嚼蠟破蕉鹿之夢觀遠塵器之俗慮絕人事之往還蔭法雲於金地嗅薝蔔而盤桓歸去來兮割恩愛以長遊憶泰火之灰燼縱富貴兮焉求雖情華之初遣惟養母以解憂承菽水於歡膝歌採芝於雲疇疑弓息影固壑藏舟墮亡羊於岐路悔類狐而首丘無前知之明哲愧飲牛之上流信萬法之皆空故事事而心休已矣乎奔出火宅今其時如鳥脫籠不可留胡為乎倉卒欲何之唐虞不可見成康未可期刻遠公之蓮漏種山芋而日籽掩松龕以息慮坐壁觀而捐詩要唯人而自肯意決志定復何疑


歸去來兮終南深處我將歸瞻高霞之孤映唯猿鶴之嘯悲雖亮公之已往其志尚之可追感年華之易邁嗟人世而日非杖稜稜以導步艸曳曳而牽衣間幻住之斯寄插莖艸於翠微萬峰環拱勢簇如奔依山鑿徑編槲為門沙泉石井古蹟猶存鹿豖同飲如公大樽偕野鳥以適性對山花以開顏步平林以遊戲臥衡茅以身安美維摩之一默妙黃龍之三關問浮漚以寧識常斂目而內觀喜諸緣之頓息獲寶所而追還審齊物於吹萬共樵叟以盤桓歸去來兮請息肩以遨遊矧道本於無言在學者之反求奈迷頭之狂走肯歇心不忘憂漸風趨以日下宜罷釣以歸疇騰騰任運如不繫舟愧無補於宗社特委質於林丘當正法之凌替悲濫觴之橫流苟新條之有在卒東風其未休已矣乎終南歸去正其時如鯤徒化豈能留胡為乎汲汲將何之龍華今尚遠人壽難可期雖異苗之蕃茂固靈根以培籽止溪流之菜葉誦天龍之隱詩倘燈傳之無盡樂夫我淨復何疑


法流東注碧眼西來一花始綻五葉弘開叢席碁布宇內彌該偏汝墳之毓秀擅靈嶽之崔嵬道樹冠神州而卓犖石壁灑藻瀚以雄才稱偉觀於天中列輿紀而最推維彼風穴近接嵩高深邃叵測怒吼驚虓先聞有聲風起林稍噓兩間之元氣鼓萬物而炰烋山鬼嘯而助響艸木震以長號艮維坤向利創隋朝運當五季錫駐延沼乘夙願兮非偶投簪兮緇袍應懸識兮是止於傍陬兮縛茅苦單丁兮七載與百廢兮一朝弘濟宗兮大振繩祖武兮獨超應真輩出香火斯饒山則嵂崒千峰插天半之芙蓉水則潺湲雙澗繞十里之幽松孤嶂列屏兮擬匡廬之雲錦嵐亭疊翠兮記孟陽之詞宗慈泉濟亢兮觀音變相古洞窈窕兮哲士遺蹤仙人橋畔兮想飛化龍之竹望州亭際兮思齊洗耳之風一徑高危兮紆盤白雲之頂中峰峻極兮縹緲紫微之宮石狀瓊臺而峭拔巖嵌法洞以玲瓏乃苦西巒蓊臠東嶺巃嵷雙峰環抱萬柏蒼蔥彷彿清虛之上徘徊翠微之中瀑瀉珠簾寒飛千尺之雪橋橫玉帶勢吞萬丈之虹綠竹凌霄梴廉憲之高節清流開沼振太史之詞鋒層臺翫月兮識盈虛之有數重崖登眺兮覺宇宙之無窮毘盧千尋兮任餐霞而浴日聲聞五百兮隨馴虎以降龍鐸振丹霄壇豎開元之塔閣聳青漢鯨鳴寬和之鐘壯金庭而增麗對寶藏以飛雄璑騰輝周玉鐫牟尼之玉像鏐散彩錦軸懸水陸之金容再瞻殿宇榱桷輪囷嵯峨林表璀璨凌雲豐碑記載歷朝志文庭柯交蔭薝蔔氤氳說法堂前檜附凌霄之藻飯田谷口歲儲綠野之耘廟祀玄天星旗將溪光而閃爍庵曰自在祖塔下花雨而繽紛甲中原之巨剎兮少林猶讓其左傳五燈之慧燄兮風穴特萃其群慨夫玄黃易位滄桑變更緇侶寥寂佛面蒙塵會際鼎輩祖道維新席虛誰尸蜀伯有陳傳通玄林野之法胤系天童密雲之嫡孫本淵源於麟湖受付囑於棲真一杖飄然兮北邁七坐名藍兮軼倫是宜中州之應響辛茲汝海以垂綸搢紳曲垂而加護緇素徑筏以歸仁挽滹沱三十一世頹流之脈繼沼師七百餘年無盡之燈羨祖庭恢復於今日冀曇華永茂乎千春吁嗟兮法幢崛起祖葉彌芳鳳毛麟角虎驟龍驤英才之濟濟發嫩桂之昌昌拓舊模以廣大俾宗社而益長法化昭於日月聲光齊乎天壤第見此山亙恒沙浩劫而不朽兮又何殊乎鷲嶺之與鴈堂

