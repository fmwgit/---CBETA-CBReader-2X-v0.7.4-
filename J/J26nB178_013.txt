嘉興大藏經（新文豐版）數位版, No. B178 費隱禪師語錄

費隱禪師語錄卷第十三終


眼觀色，耳聞聲，三十二應共浮沉，秪因識破中心樹，萬別千差總是真。咄。


者個阿師，萬千無狀，不分皂白，問著便棒，任其佛來祖來，當前總不輕放，如此惡賴為人，天上人間無兩。咄。


道大德備，虛空莫比，平等攝機，明月炤水，奪驪龍珠，擊鳳凰髓，六踞叢林，大明普會，起臨濟綱宗，作萬世勝軌。


者個禿丁極其倔，行過量機、用格外棒，殺活縱橫孰能攔攩，指點當人端倪之上，突出逆兒覷破來，了無一物可名狀，脫體全彰非聖凡，誰云天下之榜樣。


坐斷千差者古錐，撐天拄地自孤危，彌今亙古非他力，離相絕名更是誰。喝下頓將佛祖滅，棒頭累把聖凡欺，突為金粟山頭主，一任人天正眼窺。


誰識老臊胡，技窮無可賣，一葉半江行，清風明月賽。平窺底意沒多般，半是神通半捏怪，等閒錯足在波心，難洗人間筆墨債。


突出叢林老古錐，聲名流布響如雷，一生獨坐朝官上，不懼風波撒手回。


者個村和尚，為人極無狀，來問未開言，早已當頭棒，不將佛法揚，多把慧命喪，如此滅宗枝，那堪留供養。


不說禪亦不說道，秪要當機悟取好，不悟便將棒打伊，免教特地別尋討，寧德白漚描我真，我懷書出應知到。


五百銅頭鐵額漢，相親相近個村僧，擎拳鼓掌呵呵笑，不識如何繼祖燈。揭露現成人易會，談玄說妙我無能，禪人三笑傍窺覷，摹去從伊徹骨憎。


一體分形三十二，神頭鬼面許多般，人天賺殺無窮數，都道慈悲不等閒。


巍巍堂堂，煒煒煌煌，一條白棒，直指無方，見相聞名咸仰重，剎塵何處不風光。


單傳之道，起伏莫紀，四序推移，周而復始，冷數百年，吾師蹶起，丕振綱宗，道冠天宇。夫是其誰？密雲老子。


貪嗔癡具足，戒定慧全無，不解順摩捋，秪會倒騎驢，從上法門皆滅卻，聲名那許落江湖，柴禪應有生機變，炤用臨時莫道無。


一生臭惡名，諸方久露布，過橋便折橋，得路即填路，輒爾動金錍，等閒吞佛祖，惱亂老叢林，賤汝如糞土，濟家那有者兒孫，秪應打殺去餵虎。


者位尊慈，多少奇特，說法縱橫，雷轟電掣，如此為人，千古一傑。


靈機在握，隨方展拓，契之者一脈疏通，昧之者千差穿鑿，疑信相參在此間，規持待汝超方作。


三十年來，宗風大震，端居寰海，全提正令，中興濟道，百世龜鏡。


瞎驢不會禪，白棒每掀天，若無信荷人，都道是風顛。開堂四處十餘載，鼻孔年來沒半邊，且道那半邊在甚麼處？問取羅山子，自然為汝拈。


天下浪鳴，是者古錐，愛吐無義語，慣用惡鉗鎚，都教怨入骨髓，任他道我大癡。


超方一隊老臊胡，鼻孔遼天不可模，打殺還他咸慶快，免教相上費分疏。


生平骨格硬如鐵，白棒一條當風揭，惡虎獰龍心膽空，銀山鐵壁俱迸裂，全提向上弗留情，夙學初機都教徹，從師參見不能忘，供養長年把香爇。


天下咸知我老師尊，遠接曹溪之水，中興濟北之源，於一毫端現六寶剎，坐微塵裏轉大法輪，驅馳猊象，鉗鎚固自活潑，辨驗蛇龍，手眼尤見明圓，機為當人直指，道契列祖單傳，德被遐邇、名達紫垣，三十餘載大豎宗旛，慣用吹毛利劍，不管親冤，恒居三昧深海，獨育鰲鯤，金粟峰頭曾鼓浪，萬年香火賴師恩。


臨濟中興，天童崛起，危樓崇殿梵王宮，行滿功圓只一紀，道力難思天下知，德光遠炤幽明喜，龍象交參用大機，聖凡駢集唯直指，洞聞天眷降田衣，請演綱宗播朝市，七眾視如三界尊，四生依怙猶一子，單傳正脈悟圓深，閱古較今難比擬，普天匝地大宗師，太白峰高任仰止。


形如野鶴沖霄漢，性似閒雲動太虛，去住了然無掛礙，魔宮佛界豈能拘，有人問我行藏處，一一分明舉似渠。


擔荷教外單傳，流通正法眼藏，冤家驀面相逢，一任人天瞻仰，今朝攜手上高山，遇虎逢獅莫輕放。


五十餘年老面皮，傲霜耐雪似寒枝，機如閃電超方見，用似雷轟截眾疑，獅象當前不放過，龍蛇走到豈容依，鉗鎚惡辣誰能受，穎正描吾合自知。


五十三人似老虫，何時跳出梵王宮，降龍伏虎調狂象，駕海騰雲冒險風。各現夜叉瞋面目，都偷佛祖小神通，厲禽多係慈心攝，猛獸全憑忍力。那些關吏應須透，妖怪免收掌握中，根境不形千歲定，見思斷盡萬緣空。身存後有超三界，理墮偏空一色蒙，筋斗翻來參棒喝，別傳消息莫從容。


五處住持活脫脫，單拈白棒指青天，令人直下無思著，灑落猶如水裏蓮，弗涉妙，不談玄，饑來喫飯困來眠，有人問我西來意，劈面還他一老拳。


仰其道兮泰山之隆，挹其德兮滄海之洪，說法無礙兮盤珠圓走，施機迅捷兮寶劍橫空，朝野思皈星繞月，素緇奔湊水朝宗，深契單傳西祖意，陶埏八極見真風，此道金繩誰可任，法孫賴有泰菴公。


虛空為口，須彌作舌，橫說豎說，了無間歇。若人識得老師心，一任雷轟與電掣，我亦當年親座下，耳聞眼見資饒舌。


誰識老漢，全無伎倆，指點當機，單提白棒，透過千差萬別來，一毫拈出超群象，分明底意若何宣，活潑猶如風行浪，汝今主席在龍華，應憶吾宗浩蕩蕩。


獨坐九年，壁立萬仞，凜凜孤風，何人敢近。懸機底意許誰知，神光看破狼籍甚，歸家唱個還鄉曲，震旦從教作話柄。


我相無相，如何供養，妙用神通，描之不上。爭似丹青未舉時，卻與吾儂無二樣，不知問取東禪廣，免得逢人又喫棒。


打風打雨，一條白棒，呵佛呵祖，多方伎倆。惡虎獰龍立下風，施機發用超群上，若人不識是阿誰，報道密雲老和尚。


百世聞我師，聲名震若雷，棒頭生孝子，慧焰起寒灰，中興臨濟道，雪裏一枝梅，禪者不知須著眼，長年莫被薄風吹。


老漢無面目，不用上紙墨，圓同太虛空，僧繇難描邈，維那古碧應自知，分明六六三十六。


如意指揮向上事，當陽顯露不容猜，潑天潑地超今古，妙用須知機上來，透得機前活脫脫，文章自許達天階。


者個老禿奴，禪道多不會，枉作人天師，尚無少慚愧，呵佛罵祖師，以犯彌天罪，振玉應自知，莫受他瞞昧，攤向壁角頭，一任風吹碎。


者個和尚，心直口快，不近人情，到處無礙。忤逆之兒痛打伊，凜凜嚴風傳後代，方淡禪人莫別求，只者些兒道亦在。


靈光長獨耀，迥脫色塵根，照了無塵際，不因暗相昏，圓通親契證，現量括乾坤，三藏十二部，敷演亦末論，左右逢源妙，高低普應門，人多贊閒伎，我喜會玄源，指出老師真面目，彌今亙古儼然存。


全身擔荷佛法，覿體承當自己，格物以明大義，著書發揮玄旨，禪翁多與把臂，法幢到處扶起，東海儒林一丈夫，樂哉受用誰能比。


許大文殊著草衣，令人愧殺莫能支，雖然現出神通相，世上爭傳亦好思。阿呵呵，身邊自有金獅子，為甚而今不解騎，換卻時人雙眼目，相逢不識起多疑。咄！


日用常趺坐，接人多落草，善說如來禪，義理無不到。戒律嚴身似秋月，清涼眾僧之熱惱，讚歎宗門向上事，到頭未肯全擔荷。雖然如是，莫謗他好。


我祖當年法海龍，文章三昧莫能窮，等閒傾出珠千斛，照映人間悟己躬，句句醍醐最上味，機機楖栗起宗風，幻住門庭今猶在，兒孫雖遠喜追從，三泖九峰真面目，古今受用許誰同。


蕭蕭疏疏，灑灑落落，說禪說道，無造無作。信口道，信手拈，如海之深，如空之廣，東西南北，更無捉摸，挽回古風與世看，大似秦時個轢。咄！咄！


千歲老松，萬般奇石，適興偶來，坐消白日，得意滿懷，不可稱述，流水高山在目前，書記白公親寫出。呵！


生平坐地，更無住著，主持法門，機用活卓，照用臨時不亂施，西堂雲浪知作略。


汝心最慈，汝性最剛，臨時斷事，更無覆藏，正直非私，衡秤相當，猶有接人掣電機，西堂上座任舉揚。


百萬松杉雙徑杳，三千樓閣五峰寒，老僧陞座為何事，正令提持宇宙寬。龍象遠來施白棒，人天在會驗真參，樅堂禪者傍觀笑，描到廣南示眾看。雖然如是，不可與者老凍儂換卻眼睛。可也。呵呵！


不釣獰龍只釣魚，魚中消息許誰知，等閒看破無多子，跳出龍門上上機。


老漢出世，多住名藍，孤光獨運，玄妙不談，利生接物，一體同觀。雲臺蔡居士，皈信亦來參，山水同看樂不盡，徘徊無厭語喃喃。


者位阿師，積德有年，尋常講教，亦久參禪，何時俄寂滅，撒手笑青天，山靈當呵護，緇素更思瞻，雙徑棲遲三十載，慈風悲月祖為鄰，且道即今在什麼處。呵！


老漢從來沒面目，大坐當軒似虎伏，問著些兒不近情，棒喝橫施如電拂，一任諸方怒眼觀，讚何榮兮毀何辱，老邁垂機猶未休，釣竿砍盡重栽竹。咄！咄！


沒量大人相，人天普供養，道德冠寰中，機用超比量。棒頭指點性靈開，正脈流通天下廣，耀古騰今萬世師，霜風凜冽人追仰。


大悲老漢現全身，手眼多般密似林，有一眾生不得度，何稱無畏願洪深。急薦取，莫沉吟，覿面全提不用尋。


為人肯教子孫賢，日用嚴持卓卓然，撒手臨行光脫脫，更衣沐浴臥長天。傍人更索伽陀句，直罵野狐亂吐涎，如斯梗概超時輩，僧史之中亦可傳。


汝在吾邊亦有年，而今欲了住山緣，描吾影像懸堂上，一任人天共仰瞻。老漢生平別無好，單拈白棒打荒草，蛇龍變化看飛騰，當陽端的誰知道？既為監院自應知，對人舉似不可蹉。咄！咄！


咄哉阿師，心直口快，胸無藏蓄半秋毫，談吐不懼人招怪，展演佛祖機，縱橫更無礙，大似利劍掛眉間，凜凜威光多風彩。咄！咄！


機動如林鳥，心閒似水魚，騰騰如是也，任運樂如如，問著當頭棒，大用孰能拘，百峰西堂當看破，莫道老僧是瞎驢。


太白峰高千萬仞，天童大剎海天寬，二事若比先師德，相似北兮又缺南。分明千古大人相，凜凜風光鎮宇寰，緇素那個不追仰，德化無邊思議難，古佛降生在今世，瞻之仰之如泰山。法孫離言趨座下，描畫虛空與眾看，終日焚香并禮拜，可許此心見一斑。咦！


頂天立地在人間，擔荷單傳不等閒，接引群機非別事，只欲當人契本顏。首座離公在會久，風前路透動機關，而今欲報無私德，太虛沒縫若何攀，不如打殺與狗喫，堪報吾恩似可歡。呵呵！


年近從心逸老人，住持十處現全身，逆兒受囑無餘事，要契當機道脈新，縫雪瑩公曾中毒，翻身獨步入嶙峋。且墾田。井賣薪，隨緣應運樂天真，不計久長如此過，龍天側眼看光春，老僧鼻孔如何也，任從舉似莫因循。咄！咄！

