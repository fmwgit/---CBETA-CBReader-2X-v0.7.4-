嘉興大藏經（新文豐版）數位版, No. B239 吹萬禪師語錄


動步已較三十里歷盡天涯何處水誰識火燄即寒冰不肯埋頭甘浸死


拾金原是窖金人頭頭觸著恰相親無奈狹人成巧偽揮鋤不顧立門庭


斬箇甚麼斷甚麼百萬絲條貫寶羅堪羨富嫌千口少果然貧恨一身多


三寸喉中一也無誰能於此立親疏門對青山權作案逢人依舊馬蹄孤


鉼鐶釵釧許多時須信兼金性不移括囊無咎誰為咎客邸河山到處栖


改頭換面出梨園歌舞場中各一邊曲罷捲簾無別事咳唾依然父子間


馳走沙堤艱息跡燈裏橫身滅影難不信但呼山谷響問答無分只自看


天罡地煞滿闌干萬里山河咫尺間撥盡樞機全不露一腔星斗逼人寒


局定方隅身自小何曾無礙出籠羅翻身一腳崑崙碎剎海塵塵不較多


疋馬單鎗固縱橫五關猶有不平人從寬何似塞翁老來去由他莫認真


素絲未染誰添色青出於藍已廢弛言語不驚楊布犬者回非是換衣時


胡漢紛拏緣鏡作佛生對待秪因光擊碎青銅圓相在鳶飛魚躍自成行


善惡難逃業鏡臺當頭一照信奇哉九二自然全體見不將風雨惑人猜


腳頭腳底事如何用捨從來犯折磨豈意桃花風雨後落紅滿地響春多


赤子雙眉欣戚無看盡河山眼自疏不解掉身雄一步徒然南面快稱孤


火燄為燈陷撲蛾淨塊迷人孰奈何不然倒傾海底盡一顆紅輪上大羅


暴秦強楚亂紛紜毒殺黎民海不清博浪一椎驚破膽漢天從此耀雙輪

