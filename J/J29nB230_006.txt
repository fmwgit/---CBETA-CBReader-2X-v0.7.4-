嘉興大藏經（新文豐版）數位版, No. B230 天王水鑑海和尚六會錄


鄂城原是楚王宮深隱還如在萬峰樹色鳥聲清耳目廓然何事不從容


名遂功成身退易了生脫死實為難君今若肯言前薦十月霜風撲面寒


無限恩光開日下裁詩訪我渡晴川維摩此際多情況相見雄談意快然


鶴算年華豈足定須彌為壽亦何長聊申底意分明祝叢菊先舒九日香


吾祖曹谿恩澤地撫軍蒞任起波瀾兒孫奮發源頭活法社從斯見大觀


翛然樂志住山林誰謂藏聲意不深春鳥自歌華自笑此中端的祖師心


何因把手天王室磊落胸襟海內人須信文章能化俗黔中風雅自茲新


荒落百年零碎錦因君攢簇見風華況逢　昭代多才物蘭芷江蘺發異葩


瞻親何處見芳顏滿目山華帶露寒天地無心應不老千年墓木拱雲端


瞌睡虎聲未足畏豈知紹得正宗傳至今赫葉撐天地臨濟家私曷盡宣


楊林渡口老禪翁八載如何信不通想是於今手腳利高提祖令起宗風


長廊蔓艸都拈卻眼目明明灼古今若有一絲依倚處觸途還自費沉吟


現身說法能方便信是當年記莂來力任金湯禪苑固山林艸木賴滋培


聖人鼻孔原無別及第心空唯自能坐斷凡情塵劫遠聲名依舊振傳燈


儒釋從來無二途心源一點湛涵秋文章戛玉仙郎手顯煥聲光待價酬


翰苑文章原厚道鏗鏘佩玉集賢聲不因老衲蒲團破爭得人龍世上生


山谷昔年論無隱聞著木稚始浩談今日王君誠敏雋踢翻舊案見同參


憶昔一瓢挂廣慧蒙公舊誼集禪林昨因書惠鑾江上論及金山情見深


三次南來為此書祖翁心事爾能知今朝與汝酬勞處頭上曇華插一枝


勝蹟天王唐代寺荒煙只見艸萊青施功全賴巨靈手擘出傳鐙舊祖庭


誰把葛藤鋪滿地掀翻舊案見新條渚宮春色華香遠刪出靈枝好插標


法幢高插雲霄外采木南山作棟梁知爾魯班遠降意斧痕鑿出燿金光


畫棟鋪雲曉色新華堂帶雨翠粼粼青松綠竹閒栽遍鳳舞龍翔勝舊春


和泥合水出胞胎勢壓諸方吼法雷繼起天王兩派脈兒孫常憶信公來


鉗錘幾歷出頭來贏得清音遍九垓通報五湖學道者聞時須覺眼雙開


風流徹體顯圓音一點無塵表素心天上人間誰可似清機撥著動沉吟


祖席重光振楚荊五湖從此得清聞徑山嚴統炳然著南嶽青原廓爾分


十載殷勤絕曉昏祖庭恢復　聖朝恩而今功業稍稍備護惜全然賴後昆


不受紅爐幾鍛煉何能全體有光煇於今要作出頭漢再上一重發大機


覽勝閒登塔戶開楚天寥廓獨徘徊風煙萬頃含孤照幾片飛帆蜀道來


曾聞抱甕息機心恥辱大賢賜也深芳艸落華春再至行人舉眼漫沉吟


漢陽樹色為誰栽春雨春風一杖開煙火萬家忙不徹幾人回首問心來


江上危樓接太清等閒登眺小天人只知身在白雲外不識世間有垢塵


天然一種難描貌想是洪濛先有渠喜爾真人居甚樂名高何必帶金魚


張儀蘇秦曾問道因他鬼谷悟真人至今谿水流無異不見仙翁寂莫身


靈源浩浩來何處涌起雙泉地脈通喜有陸公祠在畔憩遊能破寂寥風


尼父春秋如日烈馬遷史記若霜寒即今荊國人文物盡在三公潑墨觀


把釣江湖意已休歸來高臥此山頭皮囊漫謂無交涉付與窣波正首丘


大事關頭無壯時舟藏於壑力能迻從教造物隨分化運去運來聽所之


知見紛紛莫妄求死生須是見根由箇中通暢原無我夢裏那容蜨化周


南陽塔樣問耽源潭北湘南起話端爭似天王親指出高標丈二任人看


劈破洪濛布赤金一龕風雨莫能侵繞簷星月難描貌夜靜軒前寒影深


死後何須擇地安乾坤總是一邙山鏡華水月身如幻累爾殷勤作此關


一二三文道路深疏山舌底費沉吟天王此日曾無隱匠作依工百二金


丈夫氣宇蓋乾坤古也今兮總一門可問於今誰是主不須死後大招魂


收拾傀儡歸去來莫教催迫始心回秦山晉嶺垂千古帝寢王陵安在哉


八角磨盤面面通皇皇如此立吾宗等閒識取歸山去華落華開卒未窮


子夏哭兒失所目樂天喪子割其腸只知恩愛情難遣不識人生夢一場


鄂渚黃龍機祖庭賴君寶杵護全型撫軍近日添新構好起沙翁逸老亭


當年何事出鄉關今日思惟實汗顏杯茗不堪為大供風光贏得衲衣還


野外人歸興曠寺憧憧夾道往來忙於今要見沙翁面還是從前謝十郎


古井龍蟠地脈香千僧共飲見源長豈知一滴曹谿水金粟流通浩淼茫


娑羅古樹植何年葉葉枝枝翠色鮮只為昔時受記莂今來此地蔭人天


頑皮枯木響何來獨樹無心聲似雷幾度敲時誰入耳忽然聞得笑顏開


何事當年欲度人長虹橫跨接通津看他兩岸尋源者不過此橋路不親


九十九峰此最尊千山腳下是兒孫撐天誰識通身眼指點遊人立腳跟


金殿玉容親侍奉何緣今日得歸家添香換水陳時食那盡兒孫孝一些


殷勤稽首見師翁舍利光中一點通我住此山承雨露千年香火媿難弘


赤烏之殿日頹傾風雨如來打面門一笠於今通蓋覆黃金殿上獨稱尊


萬波浩淼嶺南出一派流長濟北來大徹源頭渾不喝運回濁世洗塵埃


且喜維那大事明滹沱從此起嘉聲晴天霹靂虛空碎百億山河徹底傾


只因一箇孃生鼻涉盡吳山楚水邊誰識牽回在眼下於今又被柳條穿


侍我巾瓶十二秋此行歸去樂優游天龍推爾方登座切莫無因強出頭


向上關頭絕見知滿身霜雪羨楊岐吾從今也超其作千古芳聲始共垂


監院於今頭角生觸翻大地樂昇平年來識得楊岐旨遍地兒孫腳下行


天王機捷如雷走舉起承當已是遲青子親從窺透去大千收放更繇誰


一笑親承大法旨流芳百世愈光煇今朝付爾千斤擔十字街頭接上機


弘揚濟北綱宗旨曾扣天王發大機今日一肩擔荷去從教祖席顯光煇


一自黃梅傳法後都教千古妄流通天王今日無餘指高月當軒照正宗


一枝親出天王室葉葉枝枝垂久昌自此可能成大樹人天覆陰作清涼


楚國無寶以善為何如真寶絕支離華香滿鼻吾無隱聲色堆頭露一絲


傳得一來事事真重陽喜看菊花新應知先祖當年記得髓今朝見可人


若果禪門出隻手毅然扶起舊沙盆男兒立志應如是不負相傳此日恩


百千三昧何為本彈指門開非上機喜汝眼睛端正處青州衫喚破羅衣


列祖相傳者根杖贈君朝暮好揩摩通天徹地光明現驗盡諸方佛與魔


十載真州闡化機法幢興建頗光煇而今珍重毋狼藉方見克家有指揮


百華叢裏透芳芬三教總持南國聞計得晴川握別語一絲慧命望於君


滿目風光誰領會飛華都是上林春眼睛刺破渾閒事水月冰輪照舊人


歷歷明明較不多祖師面目絕淆訛華亭兩隻手推棹大仰一張鐮刈禾


江上清風取不禁山間明月用無窮箇中會得全提語物物拈來信可通


走斷腳筋有甚用何如直下把心休君不見古荊州無限英雄圖勝事至今遍地是骷髏


霸業繇來振一時威風凜凜孰能窺山盡處好思惟莘城郊野閒華艸千載空教春鳥悲


一段光明自不知乘他恩力馬驅馳回頭看是阿誰莫待黑風鼓蕩後漫漫大地悔無期


南征北討何年了你若休時我便休黃金甲紫驊騮拋向他方歌舜日任從三顧不回頭


男兒立志要雄健寂莫身心道愈明但辦老黃龍日住傳鐙錄上好標名


卓然孤立乾坤外風雨無侵別一菴居得年來生意好門前佇看放優曇


清淨智光都照了河沙諸佛一龕中汝曹休外求玄旨叉手鞠躬玅用通


惺徹當年一段事通身鎧甲戰叢林於今幸遇太平日歸馬華山月下吟


八十翁翁非小子繡毬輥起半天飛豈知造物為兒戲寶掌千年不肯歸


命爾揚州住地藏如何不肯便承當腰包頂笠度門去火種刀耕艸木香


南能北秀出東山道大名傳天地間今日宗風真一變閒神野鬼鬧禪關


兩京法主三帝師肩輿上殿聖迎時跏趺坐見君王重也看於今克盛兒神秀禪師住度門為兩京法主三帝國師跏趺觀君肩輿上殿


大通諡號大通人明鏡臺縣絕點塵宇宙至今空浩浩度門唯有一枝春


楞伽孤峻峰尤在萬古法場不易磨張說手書碑自見論師竊比大山河


依法住持不寂莫首山風穴亦單丁正宗家計渾然別一任庭前艸色青


少林壁坐九青黃接得神光一箇郎恩大已酬歸故國至今雙桂潑秋香


澗水谿華活祖意嶺松嵒柏實伽陀分明指點無人會又引闍黎費力多


道流居得最高峰俯仰群山眼界空正令提持施棒喝克吾宗者豈無從


十載投身爐韛中鍛成一物號靈鋒人來欲問眉間事看取梵天血濺紅


肘後靈符親佩得用時著著出全身天台五百神通者不及雲臺灑落人


浪裏隱居六十秋潮音風送月當樓聽來兩耳非凡境廓悟從前笑不休


將軍劍氣翀牛斗戰得心源徹底掀七百一千陳案牘看來只是舊鄉談


慧海原清淨臨波鑑宛然一燈繼古道祖脈自綿延


為憶南枝暢玉神摳衣帶霧夢魂真行吟信步白雲裏悵望平欺紅粉人凍蕊飄香依壑樹疏林凝碧隔風塵感思臥雪殷勤者令我空山惜遠春


占斷群芳最有神一回霜傲一回真半窗疏影黃昏月滿樹輕妝金襲人孰共寒姿情淡淡孤陳瘦骨絕塵塵清香幾度隨風去贏得西湖兩岸春


嚴風幾歷轉精神剛得陽和態自真雪色欲迷爭蕊鵲暗香多醉翫華人羅浮夢破山山月姑射煙含樹樹塵堪惜當年何遜子肯將情戀廣陵春


傲骨藏聲似有神披霜帶月自幽真不齊群卉棲凡鳥全放瓊葩醒夢人老幹參差蒼翠迥玉條長短弗侵塵沉吟難盡其中意聊洩枝頭一點春


寂寥茅舍冷精神幸有冰華可愍真香動石邊浮細艸影流谿畔趁漁人歲寒豈畏三更月枯淡難生世外塵獨恨翠禽偷瓣去五湖盡作玉壺春


不棲嵒壑隱芳神唯占丹庭樹樹真入枕香魂驚化蜨隔簾明月動愁人瑤琴白晝多幽興玉磬清宵徹遠塵只為憑闌惜雅態青衫染得十分春


高樓獨上望華神兩岸寒芳碧水真雪散渾忘三竺寺風生愁殺六橋人戍歌處處關山月細雨霏霏灑玉麈漫謂江南消息杳蘇隄香冷幾回春


冰肌簇簇太多神不待輕妝趣自真冉冉光迷南嶺客沉沉香拂北窗人唯堪幽谷生平老豈染雲間半點塵分付狂蜂與蛺蜨漫來枝上弄仙春


笛聲何處卻多神飄遞江南韻自真幾點疏華雲外鷺一腔煙粉鏡中人玉樓夢斷關山遠竹榻魂飛散入塵莫是武昌三弄者蕭然五月落寒春


孤標獨占百華神幾度觀來幾度真片片白雲清夢眼層層翠浪動詩人胸中浩蕩裁新句筆下風流破玉麈不是鐵心冰徹骨爭知別有一般春


劫火焚時鐘獨鳴私心擬取自雷驚江干常對清波涌殿閣空餘春艸生千載淵源分兩派一朝勝業付全傾於今要見當年事覆雨翻雲功不輕


祖席飄零賸古臺誅茅斬艸賺吾來唯憐楚國宗風暮翻念黃龍法道灰有水有山堪卓錫無聲無望好徘徊於今衲被蒙頭坐日見長江捲雪堆


闢開三要及三玄宇內聞聲別有天已構一椽念祖德未施大手話難圓荊湖春雨青林茂鄂渚秋風黃菊鮮法道濫觴無此日誰能相共整危顛


十載相思旅夢牽攜笻來此了前緣凌空鐵塔青天破沁谷玉泉白石穿橋斷雲邊忘故蹟碑殘艸裏憶先年皓公諸祖今何在擁目堆藍起暮煙


雨歇金山翠欲流光明塔上望垂眸筆尖錦繡千峰起舌底煙雲萬壑收撥動祖燈煇佛日點開法眼照閻浮查公何似張公後一銘相傳價莫酬


雲峰峻拔世稱稀百畝芳園樹色肥竹石無心鳥自語山林有意客相依曠觀那惜支笻杖徑轉仍隨蹋蘚衣未至不知天地大主賓談暢到斜暉


艸木何知忽爾萌天將人傑地靈生干城社稷先呈瑞折桂蟾宮早得禎光透一庭明月夜風高闔國令名聲豈同百卉尋常出福佑王家樂太平


南明燦燦物華新甲子欣逢又一巡白髮數莖添歲月冰心一片質天人雲生黃海千山紫鶴跨揚州萬戶春陸地神仙應不老區區何必問靈椿


江漢滔滔久不驚多為令德鎮波清埽雲晴灑囊中甲留月夜談腹內兵才大可兼文武用功高自古割城旌何因把手鑾江上話到無生一笑傾


生居華屋德尤尊況復康寧七十春膝下烏衣觀子弟庭前喜氣集嘉賓榴華吐火呈圖壽紫燕巢梁瑞象新把盞進君千歲酒神仙原是太平人


高臥東軒野興濃更逢仙客話從容雲山千里詩筒滿旅月一輪形影空情念淡時羞世焰道心貞處看寒松任他江漢滔滔者不到龍門不化龍


貞節繇來世所艱思親況復割身殘清風夜夜吹英烈明月年年照血瘢孤子尚能修往事一肩那惜上擔棺區區幻路休云報至理渾融孝可觀


荊山璞價重諸方幾笑空懷獻武王自琢自磨還自用誰餘誰欠復誰裝華前坐覺鳥聲碎雨後行看苔蘚香底事分明人不會喜君今日到雲堂


操幹不隨群卉質肯來虛谷避秦封翠寒幾代空明月勢老千秋欲化龍拂石難尋碑斷字驅雲尚想舊遺蹤偶因登眺情無極遠近漁歌雜晚鐘


昔年此地曠襟懷山水佳招今復來萬里晴煙空目擊三吳野色自雲開乾坤變態悲塵世日月蹉跎憐濁杯話落劍池光湛碧千僧石上鳥飛回


夕陽徙倚金山寺淼淼江波繞畫臺漁火千家連月起飛帆幾片帶潮來疏鐘歷落黿鼉窟古殿搖空星斗開鐵甕城頭吹畫角無邊風景被相催


青嶂崔嵬迥碧天塔幢高踞一燈縣五峰列翠堪為供雙徑飛濤可喻絃樓閣三千凌漢外松衫百萬繞雲巔我來稽首南臺下宋代宗風尚儼然


東風拂拂柳精神靜讀經文可愍真七處徵心波底月八還顯見鏡中人浮生已覺身無住幻態須知妄有因欲趨菩提塵外路梅華枝上月三更


石老松枯雲不棲長江空對鳥空啼一雙游鹿蒼嵒下幾片青山落日低寺野無人秋艸沒碑殘有恨蟻營泥何堪勝地遺荒塚感慨當年全盛時


向上無一事永字有八法如此著手書不記年與月忽然筆生華字字皆龍蛇黃龍與妙喜叢林兩作家處處居記室頭頭撒土沙三關及竹篦如此作生涯傷風犯手者抱首叫阿爺道流須志強一回便承當昔依我晴川今從我天王形影十二載也受其風霜羽毛雖未展爪牙聊已彰云云西蜀去我未許束裝記得昔人曾有語馬祖還鄉道不香


吾楚有七澤雲澤居其一方有九百里夢澤連肘腋浩淼天地間波濤萬層出況復天上雲能澤枯艸木今為爾作號應合如此義

