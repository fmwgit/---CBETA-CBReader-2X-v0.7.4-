嘉興大藏經（新文豐版）數位版, No. B410 蓮峰禪師語錄


雞鳴丑碓嘴生花佛面醜撥天門戶未嘗開翠竹蒼松先拱手


平旦寅白髮髼鬆對翠岑數聲啼鳥林前過等閒喚出庵中人


日出卯麻線補衣分外巧從來與世別奢華禦得風霜自恰好


食時辰拈匙把箸露天真從茲一飽便休去大家謾作碗鳴聲


禺中已一把钁頭萬事備溪邊林下任翻鋤種了胡麻又種芋


日中午七佛儀式流今古更無別法可商量只管缽盂溼兩度


日昳未運水搬柴明指示幾多蹉過好時光逢人又問西來意


晡時申楖栗橫擔不顧人笑看東村王大老騎牛覓牛遍水濱


日入酉凡聖交參兩隻手蕩盡家資徹骨窮門前何必仙龐守


黃昏戌客路誰人歸家畢滿天星斗燦夜闌何如孤月輝茆室


人定亥八面清幽睡自在長伸兩腳掛虛空笑倒街頭憨布袋


夜半子大道無方誰到此幾多費盡草鞋錢夢不回頭總被使


山中行幾片白雲腳下生流水無絃彈不住停笻例耳響錚錚


山中住松壑清陰渾絕慮芳花不必鳥銜來澗底谿邊吐滿樹


山中坐林下水邊無不可何必蒲團破七枚長慶古錐成話墮


山中臥宇宙橫身誰看破了無幻夢翳心田只覺月明窗外過


迥絕商量動靜雙忘四大空何物為床展開正眼翻轉屎腸卻也無聲也無色也無香


待旦忘餐冗夢未刪拈須彌擊碎玄關鶴飛天外月照松間應如是知如是見如是閒


安止孤峰舒卷清風教外傳不在追音忽邇躡足無蹤寬如虛兮杲如日活如龍


玅用無窮凡聖皆同未達人甄別家風東村李白西舍桃紅我亦栽松亦栽竹亦栽榕


樹已歸鴉籬落將花西來意分付誰家谿山有竟天地無涯倏爾為暘倏為雨倏為霞


道本尋常何必猖狂謾剪裁鳧短鶴長逍遙竹徑寂寞山房經幾度寒幾度暑幾度涼


昔人採薇隱于漁磯薄王侯無暇萬機白雲臥榻黃鳥鳴扉莫是毘藍是兜率是非非


清思倍加截妄金牙老古錐同種空花煙波千頃水月一家正好吟風好嚼雪好烹茶


古樹危樓新月懸鉤碧空中萬象深幽清泉漱石甘露在甌是何人境是何世是何秋


侈侈騷翁矯矯蒙童何如余除糞之傭居乾坤外樂山澤中也不餐霞不餐蕨不餐松


謾費辛艱至道無難不動尊坐斷塵寰早空五位寧涉三關任荊棘林任銕壁任銀山


透脫羅籠語默皆宗謾追尋處處相逢名模不得施設還空說甚玄微甚軌則甚機鋒


糲飯淡齏無不相宜妙家嘗談吐絕疑真空物我無礙戲嬉即即即離即正定即紛飛


薄雪臨笆幾點梅花無布置隨月橫斜生前極樂世外榮華況一卷經一爐火一杯茶


有休匪休無物堪勾佛不為更有何求黃花對語白石相儔時與雲來與雲去與雲遊


歸去來兮大塊茫茫欲胡歸老雲峰以放曠笑阮藉之狂悲惜流光而莫挽幸去聖以堪追境不耽其寞寞想豈著乎非非時眺登於翠竇罕談笑于白衣適幽棲之林鳥說不竟兮玄微有石岩岩不與雲奔松蘿梅月展夕在門峰高水深丹落青存剪茅補舍煨芋開樽顧何人以知己望孤鶩其舒顏鹿苑之花遍發維摩之榻恒安野徑終年不薙竹籬竟日忘關溪彌清之可鑑書雖積亦慵觀任炎涼之遷變憑杖笠以超還眼既空其佛祖肯聞問乎齊桓歸去來兮期優遊虛喝月棒風之設徒擔囊負笈之求誰為己躬戚誰為法道憂殫沽名於浮世罕拔俗之英儔慚子衰老嬾泛蘆舟聽樵歌於空谷牧黃犢于蒼丘效綴大梅之服忝作龍山之流謝平生之落艸信斯日是真休已矣乎鱗羽潛翔亦有時縹緲歸雲不可留舍卻溪山將何之道以貧為本山以靜為期嗟艱難於稼穡樂不輟乎耘耔倦臥一天殘斗興吟滿目新詩應用蓋由無所別吾無隱兮復奚疑


柔為心虛為府靠墨賴朱褒今貶古靡子則文字不成一毫為性情所補慎可藏兮不可侮


形不可逃光不可掩醜兮妍兮盡斯一點時自照矚幸無污染


欲爾扶予反予攜爾撥草穿雲隨倒隨起閒來荷蓧亦可矣


既脫範模無方可拭星火自灰玅香弗息常于竹榻山窗對群芳之獨立

