嘉興大藏經（新文豐版）數位版, No. B202 百癡禪師語錄

百癡禪師語錄卷第二十八終


鳳為鄰，松為友，中虛外圓，節而不苟，是故，君子持之可以永久。


無戀爾新，無捐爾故，新故相形，逢天之怒。


堂堂大道，爾行爾證，舉止安詳，無入蹊徑。


直不自矜，方可為則，世世生生，全承他力。


質美而堅，象古而圓，汝其藉此，於萬斯年。


山骨斲成，煙痕猶在，倚以快眠，冰涼十倍。蝶夢何戀？仙遊不礙，汝其慎藏，毋令攧碎。


觸之又非，背之不得，萬象平吞，虛空逼塞。佛祖淵源，人天軌則，歷劫相隨，只是這賊。


隨緣無礙，應物有方，七佛儀式，迥絕遮藏，奉行信受，久也勿忘。


收放在我，全無諱忌，惟其已然，是名如意。


文於外，虛爾中，隨方應物以運乎無窮。


其質則古，光弗韜也。體正而圓成，塵不染一毫也。寂照嘗存，皓魄之高也。是故，當軒鑑之，吾知夫萬像莫能逃也。


美哉茲石，蒼乎其色，毛君之鄰，墨子之國，計壽以年，端貞比德，是故為銘，寘於座側。


傾河之辯，非子莫施；游龍之勢，非子莫宜。清無俗品，綽有丰姿，吾今與子，日用不離。


閱其書如見其人，見其人宛獲其心，好學以力行，雖多而不厭也；了悟以參觀，知所證之無憾也。吾尤恐夫侮文者弗以此為念也，故銘之僭也。


直而不鉤，剛而有節，出而以時，用而各別，虛心之英，特立之傑，余意靡窮，作如是說。


不營布幔，不羨紫羅，秪此數幅，迥妙於他。絢兮霞條倚岫，湛兮桂轂臨波，任卷舒其在我，隨歲月以長過。阿呵呵，夫是之謂風流道叟，非世所能科者也。


一室居中，澹然若水，戶牖玲瓏，呼之即唯，坐臥經行，無人至止，除卻清風，皓月而已。


有口不說，有耳不聞，居而冷寂，體自超群，忽朝火爆，香雲遍熏我銘，我則舉似諸君。


濟川渡世，汝力居多，岸已到矣，招招奈何。

