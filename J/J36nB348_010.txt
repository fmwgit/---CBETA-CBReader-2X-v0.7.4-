嘉興大藏經（新文豐版）數位版, No. B348 靈峰蕅益大師宗論


世變不可測，此心千古然。無限他山意，丁寧不在言。


湛海浮漚，起滅無端何日休。目瞖空花有，瞖盡花存否嗏。莫更往迷流，酸辛獨受。知妄無因，當體元如舊。因此把世界身心一筆句。


海湛漚浮，本自無端豈更休。目瞖花非有，瞖盡花亡否嗏。及早悟真流，安然正受。知幻即離，那有新和舊。把甚麼世界身心一筆句。


婁然一缽別無能，沒伎尋常粥飯僧。結夏豈甘違佛制，譚經元不落聲塵。钁頭青嶂堪埋骨，鏡面霜莖未有憑。預恣同仁相策勵，不須門外設三乘。


結制暑方盛，解制涼風作。倏忽淹九旬，光華易殂落。田禾青漸黃，河水流且涸。緬想日用中，猶是倚與託。偃月譚了義，幽室病為藥。安居竟何益，況復將行腳。他山雖入夢，只恐原如昨。


恩愛迷情，四大緣生妄有身。膿血交相潤，臭穢常無盡嗏。饒你會莊矜，畫囊盛糞。一旦神離，不復堪親近，切莫把未爛骷髏認作真。觀身不淨


妄想驅馳，吸攬前塵作所依。業感原無意，苦樂隨因異嗏。苦果實堪悲，酸辛難比。世樂雖榮，享盡愁還至，切莫把五欲塵勞枉自迷。觀受是苦


迷卻真常，緣氣紛紜集一腔。離彼前塵相，分別成何狀嗏。饒你會思量，終歸罔象。過未無蹤，現在原長往，切莫把流注心機作主張。觀心無常


藏性周圓，循業隨心法法全。和合因緣舛，戲論須排遣嗏。外道枉糾纏，盲無慧眼。妙有真空，覓我同陽燄，切莫把十界依他作本然。觀法無我


舊年結夏彭水濱，今年結夏姑蘇城。舊年解制母尚在，今年解制徒傷情。出世大孝未有當，嗚呼今且為窮氓。剋期取果昔何狡，四載有餘徒自撓。忽忽不念死將至，辜負吾衣色用皂。清霄每自呻，腸轉向誰陳。名聞利養自昔不常在，袈裟一失千古萬古終沈淪。


教觀功難剋，橫超念最賢。一聲佛號處，已侍世尊前。參究雖云頓，嗟今倍復難。小安成大妄，何似用金磚。


覺皇時已邁，含識方遺本。執教逞空譚，依禪思多瞞。正法遺繁憂，疇作自心懣，有懷惺谷壽，與我同所忖。我以千古交，搜精用補袞。君以百城歷，取益開群忳。兩塗各馳騁，厥旨適非遠。知君飲法流，終不猶河鼴。願君有日益，我願能日損。


破家蕩產英雄事，閨閣微貲婦寺憐。縱博萬場今日始，一塵便可注三千。


昔年相識五雲閒，何似今朝契更專。其過訟應深激勵，他山石不習柔便。春回頓改殘冬色，雪積逾增翠竹妍。從此共袪寒氣盡，悠悠舜日與堯天。


去年愛我亦芬芳，獨善為懷兌可商。破格一朝誠不易，匡扶千古豈尋常。芒鞋破處腳跟穩，拄杖回時手眼良。寄語守株門下客，同將祖道苦茗嘗。


法林凋謝不能春，黃葉秋風嗌愈臻。圓頂方袍雖遍界，忘身為法果誰人。


法王示寂朝日冥，眾聖不住暮拂電。狐涎猩臭濺九州，獅猊喘息僅如線。此時不有至人弔，孰與群生摧怨敵。吾師愍此乘願來，直飲曹溪源一滴。一滴沾腹徹骨康，出窟嚬呻增威力。四望高吼聲未極，百獸踜驚避匿。堪嗟野干詐相親，拾取餘殘誑他國。自慚不具超方眼，以耳為目寧相識。今日相逢非偶然，嗣法無緣聊嗣德。願將一滴曹溪源，衍作百千大海淢。願將法海百千流，匯作曹溪源莫測。九陛能令簾幙高，三宗莫作鼎足勒。藐爾予懷庶可舒，從茲共作能仁翊。


蕭然一室勝嵩山，覷破禪機只等閒。但莫將心擬牆壁，去來何處不長安。


毘尼禪觀互莊嚴，攜手同歸極樂天。贏得孝思為行本，戒珠朗握照三千。


身棲碧霞外，目攝亂山峰。最是關情事，江帆萬里風。


萬滴書成法界經，十王滴滴放光明。南詢末後一句子，不墮狂禪鼠唧鳴。


日照紙窗明，驀然起悲思。但有好順人，曾無剛烈志。猶如彼癡蠅，只向窗前滯。不肯猛回頭，云何得出世。


西方即是唯心土，無上深禪不用參。佛向念中全體露，更生疑慮太癡憨。


西方即是唯心土，離土譚心實倒顛。念念總皆歸佛海，生盲重覓祖師禪。


西方即是唯心土，得見彌陀始悟心。寸土不存非斷滅，堂堂相好寂光身。


西方即是唯心土，欲悟惟心但念西。舌相廣長專為此，更求玄妙抑何癡。


西方即是唯心土，無相非從相外求。擬欲將心取無相，靈龜曳尾轉堪憂。


西方即是唯心土，未識西方豈識心。逝子謬希圓頓解，拾將落葉作黃金。


西方即是唯心土，更覓唯心見已違。光影揣摩成活計，蓮邦何日薄言歸。


西方即是唯心土，擬撥西方理便乖。極樂一塵同剎海，假饒天眼未知涯。


西方即是唯心土，趁到同居第一關。但得九蓮能托質，寂光何慮不時還。


西方即是唯心土，土淨方知心體空。一切境風猶挂念，云何妄說任西東。


西方即是唯心土，莫把唯心旨趣誣。迷悟去來元藏性，謾言平等卻成迂。


西方即是唯心土，白蕅池開不用栽。一念頓教歸佛海，何勞少室與天台。


西方即是唯心土，三昧中王道最微。瞥爾生疑千古隔，咬釘嚼鐵莫依違。


西方即是唯心土，慧日高懸第一機。事理雙融真淨業，現前何法不玄微。


每歎宗乘事已非，盲修瞎鍊欲何為。知君獨具超方眼，枯木巖前路豈迷。


鑑徹真如體，元光本自恆。瞥生明覺妄，幻作寂空塵。了了元無物，方宜拂拭勤。秀能親切旨，會得不須分。


明心好向三皈始，立志還從五戒先。勤苦不辭成福聚，誦持無闕悟靈源。


著有落人天，著空墮三惡。惟有西方土，超出有無縛。熾然求往生，莫復存疑想。介爾纔躊踟，偏邪見日長。思量分別法，謗於真智慧。永劫沈深坑，諸佛無能濟。種麥少蹋土，亦勿乘空取。中行踐實地，疾得到寶所。


樹杪聲聲泣露哀，岸舟魚背漫相猜。宗乘頓逐東流下，觸目難禁淚滿腮。


一滴狐涎徹體腥，當陽鴉立法王庭。卻慚普眼能弘護，猶使天人掩耳聽。


聾人聽曲啞人歌，跛躄相將共伐柯。今日已成冥暗界，不知向後又如何。


歲晚寒方盛，安居藉道暉。愛逾冬月日，箴比佩弦韋。顧命宜頻想，時艱願早揮。此緣良不易，幸勿更依違。


自愧非堅質，匡扶賴友朋。感茲英俊士，甘作劣庸憑。皈命猶嫌晚，忘身亦所應。服勤函丈內，佇望雅相矜。


盡大地是箇自己，彌陀亦在裏許安身。盡法界不出彌陀一毛孔光明，自己更向何處著腳。念念彌陀念念己，自他不隔是真參。若從少室求端的，鈍置己靈深可憐。故今參己無別事，六時長憶紫金仙。


盡說乘為急，誰知戒不迂。缶缾難貯乳，魚目豈成珠。剎海遵遺教，朝宗向樂都。淨因期共勗，力挽末時趨。


蝨多不癢，債多不愁。世人昧昧，何足與儔。一芥翳天，一塵覆地。最要防閑，學人習氣。未預法流，止名乾慧。開眼尿床，倍堪慚愧。欲臻二利，須慎細德。輪翼不虧，高遠無失。


幻緣和合受茲身，欲剜千瘡愧未能。爪許薄皮聊奉供，用酬嚴憚切磋恩。


有願無行，如人無足。有行無願，如盲無導。信步前行，嶮惡難保。丁茲末季，法弱魔強。縱有乾慧，猶難穩足。況雖立志，慧眼未開。今生不度，更待何生。阿彌陀佛，大願深慈。如母憶子，子何弗思。若不至心，早暮回向。悠悠緩縱，即逃逝人。非必訶謗，乃名逃逝。汝今已能，奮然自新。當知珍池，斯萌蓮蕊。從今數發，相續不斷。斯可名為，勇猛丈夫。如或未然，仍前習氣。始勤終惰，口向心背。既非菩薩，亦非二乘。常在三界，出沒輪迴。自未能度，云何度人。如被漂者，欲拯岸行。如癩病者，賣瘡癬藥。愚癡顛倒，舉世所嗤。汝既發心，我深隨喜。復為勸助，使得堅忍。同覲慈尊，共化塵剎。盡未來際，永矢弗諼。願汝精勤，先成佛道。我作文殊，助汝揚化。


莫謂菩提心難發，屠刀放下立成佛。莫謂菩提心易發，杯水豈停鼎內沸。欲明曠劫大因緣，先把生平懷抱拂。眼前活計若關情，本地風光終受屈。勸君速發難發心，為仁由己非由物。


所言若有實，三根何名謗。所言若無實，不干亦豈謗。若以語言為謗事，後字未出前音沒。若以文書為謗事，白者是紙黑是墨。謗安在。云何忸，四大空，蘊非我。誰能謗，謗誰受，既無瞋憾，應發悲心。我由無始迷本覺，幻業積怨成稠林。是故今日惡口加，皆因往昔自業侵。又復修道未精磪，威德尟劣致群疑。若不慚愧自克治，損彼損己罪所基。我因謗，增智斷，謗者速圓恩德。恩圓即是如來，智斷德滿成佛。謗為明鏡戚我醜，謗為甘露飲我藥。謗是炎時清涼風，謗是睡時大鼓角。謗為法界趣不過，謗謗共登無上覺。


徹底婆心未肯休，當場業運已遷流。浮漚影逐虛緣散，熱血腥同實際留。射目果然難下手，為人須是再低頭。臨行贈汝無多子，一句彌陀作大舟。


欲作法王臣，是玉善自養。止惡無刑懲，行善無穀獎。三業並緣慈，四儀恆勿爽。戒為勝瓔珞，忍是堅鎧仗。習氣漸漸消，定慧油油長。捨卻片時謀，方獲剎塵讜。彈指非昔人，速出娑婆網。


丈夫志氣在千秋，自立從容貴學優。斯語直教言下信，浮雲豈向世閒求。山河國土空中影，事業功名水上漚。觸著儒童聲慟處，蓮華寶地共遨遊。


欲求出世慧，先斷世閒愚。身界元非實，根塵性本無。聞思宜自勗，名利不堪娛。念莫馳情境，躬恆慎所趨。三歸知究竟，十戒握機樞。和忍成心德，精勤作勝謨。持經神在定，憶佛智能孚。曳轉從前履，超登最上衢。


末劫修行，少成多殆。慎勿師心，硬作主宰。觀色察言，如臨如在。謙恭牧己，毋思露彩。但省我非，不念人罪。八喻銘心，恆觀法海。虛矯未除，真味斯餒。


幻境冥無定，菩提志自堅。已知身世累，寧被利名遷。宴寂箋書後，譚經受食前。懶從商四事，一缽是良田。


不問人閒世，惟參第一天。諦從觀境發，火必指薪傳。未識兼山艮，徒勞夕惕乾。塵緣能頓謝，正法可全肩。


麗澤功非細，膏肓亦可痊。名言醒渴夢，快論入深禪。步履宗先哲，規繩啟後賢。摩尼奚足羨，戒月燭三千。


永歎毘尼苑，於今久已荒。開遮誰實諳，輕重幾曾商。既切橫流痛，恆歌如玉章。天傾扶律者，誰與共譚常。


同盟有四士，二友已馳西。獨賴伯與仲，相期提且撕。慧基欣不遠，玄德憾猶暌。末後未明句，何時共醒迷。


一般從地發，肥瘠為誰殊。信手和根取，僧前翠滿盂。摘蔬


油必先時用，鹽宜熟後加。何須覓香料，火到味能奢。烹菜


黃粱冷水下，白粲沸湯應。切忌無端動，氤氳任運騰。作飯


五沸占湯候，三投驗適時。從來清逸味，不許醉翁知。點茶


散專恆順勢，文武亦隨機。析盡薪窮際，灰從何處飛。然火


幾人新舊位，碗缽數分明。只恐堂中客，貪嘗不溼羹。行堂


滌器先除滓，無令餘膩留。低聲歸本處，鍼咽未生愁。淨碗


帶水拖泥去，搬磚運瓦來。鮮魚與甕鱉，滿面且蒙埃。直院


果因真不昧，取與自無私。為問生薑辣，於今味孰知。知庫


問訊常先意，寒溫任所宜。現成茶一盞，莫受趙州欺。待客


隨智隨情說，同條復異枝。聲前一著子，留待當家兒。荅問


強燮機原異，剛柔克亦殊。氣平心息後，這著可曾輸。調諍


無上明王印，寒潭月一輪。八風吹不破，冰雪亦陽春。持咒


慈尊無量號，介爾有心含。生佛原非隔，深禪何必參。念佛


好事不如無，莫作死句會。一任能所分，從來非性外。禮拜


瞥爾依他起，來蹤何處尋。剎那生即滅，萬古自長今。觀心


乞士原吾號，巡家豈擇貧。不求應供果，等施倍關情。托缽


高枕長舒腳，寧愁明日糧。幾多顛倒夢，醒後一齊忘。宴息


四大海水母乳盈，毘富羅山積骨均。荊軻聶政未稱英，田橫五百超等倫。何況投誠事知識，傳來半偈堪知津。雪山大士標榜在，可憐流俗多邪因。順之則喜逆則瞋，遠之則忘近始親。藏公隱去音如金，聞道孤臣身為塵。人謂生死乃永隔，寧知火傳非由薪。君不見，比丘畏渴飲蟲水，何如渴死先發真。


慢為功德賊，勤為善法王。福水慧舟楫，無水舟不行。欲求真實慧，莫從口耳商。苦志勞筋骨，大任乃克將。福至心忽開，妙義能頓彰。深造既自得，世智誰可量。


為問丈夫兒，胡勞發浩歎。娑婆本苦空，理欲原冰炭。矢作奇男子，空行已驚憚。況復魔網稠，觸處皆危難。冥冥三界中，何時夜方旦。所以出世賓，每勤如幻觀。歲寒松柏榮，爐熾金聚燦。逆境是良師，止貴衷不亂。坐斷生死情，當處即彼岸。放下祖生鞭，拈起秦時鑽。為問丈夫兒，胡勞發浩歎。


俄爾西山俄爾東，依依師友念何窮。長空鴈影元無住，未肯終為舊阿蒙。


中原逐鹿苦無虞，一卷殘經且自劬。了得目前無剩法，威音那畔卻成輸。


三生玉食夢中灰，瞪發勞生孟浪猜。寄語靈山親付囑，夜光彈雀事堪哀。


宣文伎倆愧迦文，吹散青雲附白雲。堪歎緇林名傑士，落花流水亂紛紛。


萬藤多少倩誰刪，高駕長驅莫問關。飲器失聲猶未瞥，象王已過萬重山。


趨避因緣問六爻，祝人無計代烹庖。應真有骨遺荒野，賺得耆婆仔細敲。


誰將鴉臭立當陽，惹得兒孫日夜狂。滅卻本宗無實法，幾多熱鬧一時涼。


黃花鬱鬱竹青青，般若真如語太腥。見色聞聲隨分過，羞他矯強設門庭。


最苦娑婆邪見蒸，禪門如炭教如冰。生心無住金剛印，愧殺黃梅與惠能。


色裏膠青水裏鹽，依稀彷彿最堪嫌。黃連食盡無非苦，石蜜中邊盡是甜。


君不見，慚愧無衣赴火人，須臾具足梵天身。誠語誓出婦之貞，象王產難斯開頻。由來一死未稱英，嗚呼此意疇能真。侍孤親，腸欲斷。極樂邦，看冷煖。迴將血淚入珍池，不動凡區聖因滿。欄楯層層樹影重，何妨遍列娑婆伴。


戰國有奇士，高譚恥帝秦。抵掌解紛難，而非儀衍脣。千金笑不顧，終身居海濱。廉潔豈足慕，義重非甘貧。我悲士習陋，競作名利臣。醜扇與蛆蟲，簪笏而垂紳。讀史發永歎，滔滔千古淪。


惡業雖本空，業緣每鬱蓊。不從作法門，終受幻罪籠。不觀實相心，魔宮無自動。慚愧既交攻，理事須一統。君不見，善星妄說法元空，長夜泥犁何日曨。涅槃會上未生怨，打破從前黑漆桶。


湖海浮游十五年，腳跟芒履幾番穿。守株緣木時師口，兔角龜毛教外傳。萬竅悲風號控地，千腸血淚浸稽天。殷勤付與同仁士，徹底掀翻且熟眠。


辯才如雨筆如雲，八兩依然是半斤。介爾一心誰信具，不如直下自聞熏。


眾生良藥無如病，病極形枯心亦灰。遍界春風放桃李，長肱猶似未聞雷。


一自芒鞋破，從教萬慮慵。短衫堪度夏，敝襖復經冬。坐起餘長嘯，譚時僅短鋒。晨昏伴幽寂，崖上幾聲鐘。


一病五百日，形神並已枯。緇素偶相值，稱我為禪臞。禪臞竟何解，佛法從來無。倦眠醒便起，笑此空頭顱。


我愛山中行，安步不須馬。有時訪怪石，有時趨樹下。本無取境心，何勞更修捨。嗤彼世塗中，鑽龜復打瓦。


我愛山中住，觀化俯且仰。一法不當情，萬緣同鏡像。纔言獨露身，無端已成兩。笑破太虛空，巖谷爭酬響。


我愛山中坐，一日兩日永。頂雖鵲未巢，樹亦枝無影。既不耐諠譁，亦不味幽靜。形疲便起行，枯椿變浮梗。


我愛山中臥，易寐還易醒。醒寐惟幻形，誰實司肯綮。諦觀五陰身，非別亦非並。不知何所緣，猶然不自肯。


淵明嗜杯酒，不與蓮華盟。折腰既弗屑，麴糱胡偏酲。欲深天機淺，格言羨莊生。性學豈多術，無如理勝情。


壯士血氣盛，國步誇邯鄲。殺人不敢睨，一語盟肺肝。義勇洵絕世，仁慈體迺刓。圖窮露匕首，髑髏千古寒。


玉兔甫西逝，金烏復東昇。少壯日已去，衰病時時增。寐者終不覺，智者思自懲。但使冰成水，無令水結冰。


狐兔營其窟，烏鵲爭其巢。孰知咸在旅，生死均浮泡。茫茫苦海闊，欲渡須繫匏。莫使荒郊骨，還令梵志敲。


賤人登壟斷，巢許趨高岡。清濁固霄壤，取捨同膏肓。不知三界夢，剜肉強作瘡。一念悟無性，十虛任徜徉。


水氣每成虹，地蒸每作菌。介爾本無形，剎那已有朕。慎獨雖兢兢，豈達無生忍。一翳甫在睛，空華斯亂隕。


盛暑喜乘風，嚴寒愛向火。情性屢隨時，究竟誰為我。未出有無關，空勞此靜坐。莽蒼三返人，撫腹猶稱果。


風來萬壑鳴，月出千山皎。笑此頑虛空，常為明動擾。不動復是誰，豈居風月表。離此既雙非，問君了不了。胡弗畏深坑，徒憂打之遶。驀直轉欹斜，空爭內外紹。


荊璞未應剖，卞和徒自泣。雷鳴二月春，蠕動皆離蟄。屈伸信有時，何用勞汲汲。築碎太虛空，從古原無汁。


畫餅不充饑，美食不中飽。欲縛樹頭風，勤取龜毛絞。弄假豈成真，賣拙翻為巧。俱盧日落山，瞻部雞鳴卯。


聖訓恆諄諄，令觀五盛蘊。陽燄與空華，無我誰欣忿。生死靡暫停，幻質同朝槿。了知呼吸關，至道斯云近。


禦寒不績，糊口不耕田。佛制固如此，誰思共息肩。神王翻貝葉，形疲且穩眠。何須學枯木，失此無心禪。


有嘲不用解，有山不用買。泉流月影長，霧壓空形矮。起臥任所適，語默隨瀟灑。拽杖登巖阿，野鹿馴無駭。


律法如亂絲，禪宗更莽鹵。紛紛義學家，猶然水添乳。悠悠淨土門，事理分捨取。各披祖父甲，翻傲負嵎虎。哀哉復哀哉，坐致魔軍侮。


枝葉秋已摧，貞實冬無敗。所以真偽關，終莫逃爐鞴。欲使稻粱肥，殷勤先去稗。折攝似分塗，同歸調伏戒。


人侮非自侮，自侮非侮人。不受禮歸主，妙喻真且親。修羅慢幢折，帝釋勝幡新。忍為力中最，勝敵寧揚塵。


調心如大地，寵辱何關意。美玉良自珍，角石翻成瘁。遐哉睡虎機，千古稱難企。忍記歌利王，鹿苑成善逝。


言居佛祖先，行落凡愚後。漫抱法門憂，自疾甘無救。恥躬愧儒宗，歸爨慚禦寇。莫誇日正長，瞬息聞更漏。


揠苗徒自損，溝澮盈還涸。九仞不及泉，枉向高原鑿。慎終亦謀始，所厚那堪薄。醍醐願共餐，善巧先鑽酪。


三十未始壯，四十今已老。徒爾費芒鞋，依然不聞道。既懲從井仁，豈學手援嫂。見彈求鴞炙，嗟哉計太早。


壁影本非魑，孩童疑作鬼。白日忽昇天，見徹無頭尾。秋深饒月華，春到多芳芔。根境未離籓，受用能有幾。


牛犢不畏虎，傷鳥怖虛弓。安畏雖異局，對境皆懵懵。何如見諦士，了了知無忡。遊戲逆順界，寧尸勝敵功。


鵲噪固無憂，鴉鳴亦報喜。聲性本非殊，聞機寧異耳。一耳聽兩音，兩忘一便止。無明從此無，始覺從此始。


咸臨吉乃利，倚伏洵多義。甫倡拔茅歌，旋生朋作祟。世事固應然，調心尤不易。難提起四禪，魔女偏相魅。


居德忌成夬，育德貴如蒙。大道曠無際，何以耳似充。出關驚枕夢，入場嗤老翁。熟讀霍光傳，方知養正功。


逐妄又尋真，揚灰復鼓塵。未悟賓中主，安知主裏賓。美食飽所棄，糟糠饑所珍。滔滔天下士，沮溺同迷津。


希顏復學孔，未出三界籠。步老復趨莊，依然舊漆桶。太極未生形，自心早妄動。石火電光機，何勞誇一統。


既慚德不修，又愧學不講。德學本同條，誰能作兩項。紫陽與象山，各喫三十棒。識取宣尼宗，方來證溝港。


童冠沂水遊，三子異其撰。一哂一喟然，黑豆換卻眼。央掘發誠言，胎難安然產。讀至不動章，大慧顏當赧。


前際不可窮，後際不可及。現前介爾心，邊際渺難測。明明法界宗，妙觀胡墨墨。奮起金剛拳，打破無生國。


欲雪先集霰，欲雷先掣電。如何欲成佛，福慧毫無片。流小石能穿，鑽息火難現。須教熟處生，擐甲同鏖戰。


星火燎荒原，一指蔽山嶽。周易誡履霜，宣尼貴先覺。未窮學地流，慎勿誇無學。泥在水非純，稍動還成濁。


濁水珠可清，暗室燈能破。惟有靛池公，獅吼終驚臥。跨下亦登壇，大將非從貨。悅草披虎皮，徒令千古唾。


狡狐能惑虎，木鷂難怖禽。可欺不可罔，神全乃莫侵。面南看北斗，端的誰知音。曾經勝熱燄，徹骨涼且愔。


崑崙非宿海，宿海非阿耨。滔滔萬里流，一滴源誰透。漫傳天上來，錯認銀河胄。賴此投海機，從前皆免究。


六塵本太平，六根亦非嬈。問取六識身，蹤跡尤杳杳。誰為結使源，細覓終難了。試看缾內空，傾出知多少。


色色彰苦空，聲聲演無我。拈來法界鑰，開盡塵沙鎖。睹角便知牛，望煙豈惑火。若要船頭直，端卻船梢舵。


鯤潛知海闊，鵬徙知天高。十虛信寥廓，何如遍吉毛。縱步歷塵劫，徒令童子勞。迷此一隙理，今古同滔滔。


金屑不著眼，毒器不貯漿。王饌未敢食，華屋徒窺牆。垢盡明自現，胡勞羨色莊。春風一夜起，蘭蕊遍溪香。


芒鞋棄屋後，缽袋挂茅菴。非敢濫無學，坐訪同行參。石蜜味中最，食乃知其甘。見月良賴指，寧復撈深潭。


語不競朝華，病應消夙業。獨愧衰朽身，難企尊者脅。法無心外傳，道自威音劫。明明梵網燈，未審誰先接。


直指西來意，楞伽心可安。說言同解脫，內守偏蹣跚。休戀聲前句，還思步外竿。不嘗天下醋，那信一般酸。


學士畏枯寂，禪德怖繁文。繁文信無益，枯寂亦添瘽。蛇繩見方熾，取捨徒紛紜。捉鼻謾高喚，燈照知非豶。


未明心與性，讀誦徒喃喃。甫欲思上達，暗證還自緘。不解順流棹，豈知逆風帆。呷盡四海水，到頭滋味鹹。


競為格外鋒，罔念昔時典。因護乃至吠，堪嗟梵志犬。財慳尚可回，法執誰能遣。五百野狐身，覆轍偏爭踐。


佛語即佛心，佛心非佛語。離此即非關，究竟誰為汝。一句了然超，萬劫合頭杵。若要舌本甜，勤取黃連茹。


心肝挂樹杪，此理從來少。離教覓單傳，癡鱉何時了。妙指發妙音，非內亦非表。側耳不會心，依然打之遶。


觀箭毒逾熾，問橋路逾遲。路遲日易暮，毒熾那堪醫。有藥不早服，有足不早馳。茫茫生滅海，誰與定歸期。


毒蛇勿捉尾，甘露勿添水。添水飲成病，捉尾螫人死。執項善調御，功歸豢龍氏。悟時轉法華，良哉惠能旨。


聽法不觀心，死至成狼狽。觀心不聽法，執刀還自害。未知說默源，同條卻異會。鼻孔向下垂，空讚威音外。


長語悟非多，雪填井便無。要言迷不少，小毒還生瘉。何勞妄欣厭，共把真宗誣。早修開演智，莫畫舊葫蘆。


執藥每成病，借病翻成藥。通塞靡定蹤，觸境須深度。知人勿昭昭，自照無莫莫。一言燭根元，千山勝行腳。


聚螢不爇草，聚雪不成山。鑽紙信無益，枯坐終癡頑。未歷羊腸險，安知行路難。千里始初步，休商最後關。


洪鐘叩乃鳴，美玉終須琢。不覓惡鉗錘，豈破無明。護茲煩惱情，忍使靈光剝。幽幽長夜寒，熟睡誰能覺。


烏焉忽成馬，展轉無非錯。佛滅曾幾時，哀哉水潦鶴。矧茲最後年，何地尋略彴。斯文賴未亡，共聽能儒鐸。


日輪挽作鏡，海水挹作盆。照我忠義膽，浴我法臣魂。九死心不悔，塵劫願猶存。為檄虛空界，何人共此。


九華峰頭雲霧濃，三月四月如隆冬。厚擁敝袍供高臥，煖氣遠遁來無從。九華山中泉味逸，百滾千沸中邊蜜。拾取松毬鎮日煨，權作參苓療我疾。我疾堪嗟療偏難，阿難隔日我三日。豈向旦暮戀空華，悲我知門未詣室。是以持名日孜孜，擬開同體妙三慈。我病治時生界治，剎那非速劫非遲。


一條拄杖兩芒鞋，海闊天空任往來。愛見慈悲終作疾，婆和學侶謾為儕。


宗庭獨力除荒草，教律誰能共執柯。雨露重時恩念少，鉗錘辣處怨情多。


勝心雖發足凡情，十載依稀舊路行。莫笑巴人猶少和，引商刻羽欲誰賡。


大小由來出路岐，無端埋沒好男兒。三年嘗膽嗤非久，須學華嚴塵劫思。


非干苦瓠換甜瓜，處處慈尊並我家。念性枉勞參水月，低頭已駕白牛車。


堆山積嶽盡塵埃，力把慈風一夕摧。吹散鐵圍無暗地，何須拭目問明來。


昔年窠臼剎那掀，臘盡春回日已暄。欲信崑崙泉脈動，但看河凍不勝轅。


靈犀一點性元通，觸境逢渠道自融。驀地舉時聲歷歷，相看同在寶樓中。


一體橫分想與情，泠然性計即無生。功成五悔非留惑，莫替樓頭最後盟。


阿彌陀佛聲歷歷，自他共離不可覓。是心作佛是心是，熾然感應真空寂。驀直歸來莫問津，無明睡裏轟霹靂。醒來捫枕笑呵呵，夢墮大河誰實溺。夢時非墮醒非超，一任凱風同奏勣。髻珠解處紹功成，內外空爭庶與嫡。無生曲裏明月寒，白牛背上吹橫笛。


縱橫北斗向南看，回首家鄉月影寒。拄杖折時手眼瞥，芒鞋破處足心酸。不勞藏跡鍼鋒裏，偏解拋毬急水灘。鸞嘯忽傳林谷響，石人撫掌白雲端。


魔軍邪幟三洲遍，孽子孤忠一線微。夢斷金河情未盡，醒來餘淚尚沾衣。


休言三界盡生盲，珠繫貧衣性自明。肯放眼前閑活計，便堪劫外獨稱英。


煙霞賸癖此中分，遙望名巒勢欲棼。柱杖石屏占瑞氣，袈裟金鼎挹香芬。千尋曲澗鳴流水，萬朵青山綴白雲。予亦佛門為外護，何妨破格友真君。


物論悠悠理本齊，年來漸覺脫筌蹄。拳開非實掌元在，瞖去惟空眼不迷。流水有心終匯海，落花無語亦成谿。剎那生處生何性，卻笑威音劫外提。


文字離微影不留，玄機欲倡孰相酬。因憐屢中神猶隔，翻憶如愚益可收。九子峰頭標月指，千如鏡裏辯金鋀。靈犀通處知無朕，莫負持明助遠猷。


松嶺雨歇溼未收，怯露寒蟬聲如抽。同住九旬忽云別，不語孤懷偏悠悠。智士從大不從小，愚夫近慮無遠憂。愛惜皮囊捐荒丘，虛名赫奕奚可留。何如曠覽寰區表，闊步高登遵玄猷。吹醒循階夢，先參慈氏樓。君不見，翠柏霜殘青未已，瀼瀼蔓野今如燬。


蟠結筍江溫陵西，溪滿潮流渚滿荑。遠駕浮梁如虹霓，悠然彼岸長者居。長者當年給孤後，於今欲作龍舒胄。萬善匯歸無別路，熾然取捨惟心土。塵培泰嶽巔，芻蕘為君傳。片念圓三聚，同擇紫金蓮。君不見，筍江月色白如練，桂吐秋隄興倍仙。


五濁朦朧夜未央，一聲雞喚漏偏長。但將緣種催殘夢，字字全彰佛頂光。


嶙峋病骨愧知音，強倩籃輿學眺臨。怪石藏雲疑豹變，短松入暮解龍吟。泉南風景全歸鏡，海外煙波半滌襟。啼罷鷓鴣懸鼓落，滿天星斗燦江岑。


驀入巢雲不見雲，泉聲流斷海南塵。卻疑春信從何至，已睹巖花滿目新。


名傳佛國元非浪。笑我昂藏北地來。無法可令除妄想。有心堪共結蓮胎。宗風秖許龐公覷，教眼聊憑博地猜。拈出大千漚影喻，不須重說勒銘才。


君不見，出世大丈夫，劫成劫壞等吸呼。又不見，世閒奇男子，功名富貴浮雲耳。陋巷天地寬，敝縕得身安。多少風塵客，方知行路難。莘可耕，渭可釣，卻憐學步邯鄲少。後凋莫鬥早春芳，空令松柏悲同調。曾懷竺典猷，業果解應優。一瞖勞雙目，空華舞未休。


泉南開士八十一，蹡蹡濟濟稱紫雲。日月光華歷二百，石塔瑞氣長氤氳。中有比丘號誦帚，心慈貌古能超群。杖藜點盡千江月，芒鞋不帶五嶺垠。問君七夕何遲轍，庸人乞巧我愛拙。問君自恣何早生，世尊將喜我先悅。伯玉知非又日新，武公誦抑於今烈。甘露壇中味正奢，清心潔己舊名家。但看尊者當年脅，豈羨趙州住後茶。


昨夢東南隕氣星，傷心慘目還驚神。朝來合掌送師逝，翻悲此土仍迷津。正法僅如線，肩踵多魔民。律苑羊告朔，教家偏亡珍。直指向上事，虛響成邪因。悠悠大地競波逐，巖巖中流曾幾人。師今獨享華敷樂，哀哉遺我稱孤臣。


客夢紛紛盡寄槐，半間聊傍綠陰開。茶聲催醒南柯業，貝葉熏成彼岸胎。塵具大千應共剖，樹無纖影不須猜。朝來讀罷關中草，剩有餘光映月臺。


舌端競嗜易牙羹，誰信真修貴逆情。齋法已成無漏種，戒根應傍有心生。輪中日晷誠能辨，額裏珠光自可呈。薦取緣因修勿退，化城寶所不關程。


無欲無名理近禪，瞞盰終古浪稱仙。猶龍一語能傳實，喻月三言反失權。片石不愁淫雨蠹，兩篇秖恐俗儒箋。笑看今日鬚眉白，尚是當初舞彩年。


石徑苔痕古，雲端隔市塵。泉聲流一線，虎口露全身。桂發原無隱，梅開不借春。東風消息近，又見樹枝新。


邈矣太空，任彼狂風。坦矣君子，愍彼頑蒙。狂風吹兮，空匪虧兮。頑蒙危兮，君子綏兮。


草之菁菁，雷聿鳴之。水之英英，雨聿榮之。謂雨何苦，謂雷何怒。不尸厥恩，不嬰厥侮。


大塊之立，誰與成之。大塊之毀，誰與爭之。渺渺一粟，人競營之。彈指斯往，達士平之。


買山買山，陟彼維艱。曠云萬里，依然在寰。卷葉黈纊，蒲萄懸旒。君子有憂，君子有休。


指端翻覆為雲雨，世人抱負輕如羽。謀臣戰士日紛紛，朝欲之秦暮欲楚。百萬長城血未乾，始皇骸骨歸荒墅。喪家之狗悲絕糧，依稀馬麥聊堪償。所以顏陋融復懶，明詔宣時芋正香。道人有語止如此，取譬空疑端木氏。欲識媯姚兩病翁，問取巢居沛澤雙豎子。


殿閣薰風涼意多，綠槐亙古影婆娑。犍椎自昔聲如吼，上座於今眉似珂。趙老芒鞋猶未止，脅尊禪誦已成科。分明倡出南山曲，惹動西池六鳥歌。


彌陀即是毘盧師，極樂即是華藏界。八萬四千相好中，一一具足剎塵相。西方一一微塵中，具足世界差別種。是故普賢大願王，究竟導歸安養土。同居淨故四俱淨，橫超自在甚希有。若人深信淨土門，始是深信法界理。若人已悟法界理，方肯熾然求往生。法界非往非不往，順悉檀故名為往。法界非生非不生，順悉檀故名為生。如是往生即向上，圓頓了義無倫匹。


彈指欣傳剎海春，裁噴小雨潤梅筠。薪爐燄熾開眉宇，鑼鼓聲繁滌耳塵。流接熙河分愈合，香來祇樹遠仍親。閒看嫩草庭前綠，蝴蝶莊周哆大椿。


鳥出晨巒遶樹飛，十年回首故人稀。杏壇已悟浮雲影，蓮社今瞻落日暉。秀水盈盈湖水溢，吳山隱隱越山微。遙聞耆域多靈草，聊寄阿伽第一機。


四月炎暑，憂心如杵。嗟此農夫，不遑安處。曉拭其眉，爰卜其礎。庶幾油油，甘露湑湑。


民之無聊，夕不謀朝。恣爾貿貿，爰積其愮。孽既饒止，悲亦遙止。式瞻前後，靡不焦止。


民之無知，競騖其私。病既孔急，曾莫爾醫。嗟彼達士，為則為儀。胡反自局，而無遠思。


亦有美乳，聿雜於滸。飲乳則樂，飲水則瘐。嗟彼達士，罔識去取。靜言思之，不如群羽。


維山有靈，維麓有渟。嗟彼達士，明德維馨。醒醒不寐，寧即於冥。惜爾雙目，一指所扃。


平等平等，既生且並。下視其足，高視其頂。抱識含知，誰云或迥。溺此塗炭，曾莫之拯。


維金有冶，維柏有霜。日月有蝕，不減其光。嗟彼達士，厥用不臧。舍爾冰鑑，逐此驪黃。


我心憂思，何所求思。載觀宇宙，不可遊思。緬懷千古，誰與詶思。熙河泗水，浴彼流思。


十世何嘗離目前，剎那不住涅槃天。但觀心外元無法，莫謂師家別有傳。羅什譯經存寸舌，瞿曇誘子賴空拳。歸來共爾黃金地，擇取華池千葉蓮。


矯矯靈鳥集於山，娛我多士，終朝永閑。


矯矯靈鳥集於阿，娛我多士，雍雍以和。


有懷樂土，實多靈羽。羨此東林，式瞻西戶。送想功成，覿面斯睹。


世事無端忒認真，縱饒藏臉未藏身。分明少室九年意，畢竟誰能舉似人。


塵剎甘為出世逋，大千坐具一微圖。拈來短塵渾閒事，譚盡三乘半字無。


嚴冬落木轉凄凄，積雪平鋪茅屋低。舉世相看同敗北，幾人能解早歸西。晨朝共覲慈悲父，飯後還要法喜妻。消盡劫波生死夢，渾然六字是全提。


莫厭多番徹骨寒，曉雞三倡夢初殘。迎風賴有仲由縕，飾體欣無季子紈。觸境會心原不遠，離言覓旨卻成難。自從識得空王印，白牯狸奴古佛看。


才提正令已成旁，爾燄河中識浪茫。空劫劫前仍捕影，緣心心斷似吹光。朔風夜急松多韻，白霧曉開山自蒼。堪笑東村王大姐，強將塵坌作梳粧。


枉直紛紛計尺尋，獨憐塵世欲泥深。也知昔日酥為酒，莫怪今時葉作金。字性本空香遍地，機先有句月穿林。子期側耳渾無事，共鑒高山流水音。


每慚少賤鄙能多，更歎初心漸似梭。白髮數莖悲鏡雪，孤懷半世付春波。蕪榛易用銛鋒削，鬥諍難將影響和。奮起一聲塗毒鼓，活人原不離干戈。


流芳五葉一枝花，未委根源莫浪誇。鍼芥投時初祖笑，機關轉處納僧嗟。無心擊碎情塵鎖，有句重添佛祖枷。識取自衣珠不借，朦朧鏡影漫相遮。


善財初發意，百城方盡南。一見普賢後，始知西更湛。十願導其往，深禪不用參。彌陀法界藏，介爾一念含。六字聲歷歷，皎月澄寒潭。未識岐塗苦，那知此道甘。上善共攜手，列祖朋盍簪。觀成一十六，生品列三三。任彼馳圓頓，方茲定有慚。


覓心無得便心安，誰解拋樁急水灘。落地枕聲驚客夢，月移花影度闌干。示知安


高山最早得曦光，懸鼓餘輝亦倍彰。海底立身如泰嶽，不愁冬至夜偏長。示昱巖


六年苦行老瞿曇，麻麥充饑事太憨。星夜抬頭明箇事，前三三是後三三。示雪瞿


密在汝邊安可傳，長年橈破水中天。華亭舟覆無消息，賣盡風流不著錢。示密傳


青蓮權實意分明，百萬人天較最親。獨有飲光贓未盡，瞥然一笑誤芳春。示敷公


洪鐘未扣已先鳴，不許耳聞許眼聞。泥牛吼月渾閒事，無限春光付白雲。示靜含


介爾心田足水草，隨他此外別尋討。君不見，大千三變土依然，龍女從茲出海島。


愷悌慈祥古佛心，襟期爽朗芥投鍼。祇從安養遴柎萼，不向時流較釜鬵。一念便能嚴四土，十聲誰肯易千金。春來柳葉初含笑，把手同遊解脫林。


文章垂宇宙，歸戒印心王。耳順圓通旨，荷風殿閣涼。


受戒易，守戒難，莫將大事等閑看。浮囊渡海須勤護，一念差池全體殘。理勝欲，便安瀾，把定從來生死關。任他逆順魔軍箭，凜凜孤懷月影寒。不殺生，大慈仁，物我一體如長春。蠕動蜎飛佛性等，賢愚貴賤無疏親。不偷盜，充義奧，正直清廉明節操。心外無法可當情，菩提性具非他造。不婬欲，梵行篤，身心皎潔同珠玉。泰山喬嶽立清風，等閑超出娑婆獄。不妄語，誠相與，廣長舌相昏塗炬。矢口千金敵國欽，九界同歸作洲渚。不飲酒，離群醜，智慧照明獅子吼。衣裡圓珠豈更忘，免得親翁再苦口。三歸五戒果精明，觀音勢至為師友。


介爾一念心，橫豎不可盡。諦審復諦觀，本跡二俱泯。悟後亦非奢，迷時亦何窘。迷悟弗當情，乃達無生忍。


未知箇事難得知，已知欲忘亦不易。忘卻威音那畔底，今時方顯頭頭是。著衣喫飯弄神通，劍樹刀山任遊戲。念彌陀，算珠記，夫婦知能第一義。淨穢兩忘仍歷然，法界分明無礙事。一念圓彰四土嚴，三身頓證驚長寐。信得真，見得至，步步腳跟都著地。以茲自覺覺眾生，大智光明照十世。


心佛眾生無別理，冬日飲湯夏飲水。結得今時歡喜緣，須摩國內長相似。度盡含靈不見功，僧祇劫自剎那始。


般若離微絕悟迷，還將五度作階梯。法元無法何煩埽，空若耽空亦有倪。秋至共看桐葉落，春深時聽子規啼。道人讀罷金剛論，瞖抉奚勞更覓錍。


古木高巖映日暉，長年破浪帶綸歸。昇平曲罷無餘事，笑問金鱗幾許肥。


直信現前心，覓之不可得。無法足當情，分別亦非識。


不將半日漫偷閒，辨妄窮真別有緣。識取夢中誰作主，便知火內亦栽蓮。楞伽已悟安心訣，棒喝多慚利口禪。珍重子韶仍格物，櫺牛出尾樹歸田。


學道如彈琴，急則聲易絕，緩則不成音。學道如植苗，不芸雜荒草，助長致枯焦。學道如源泉，不見洶湧勢，流久石能穿。學道如白月，光頓照閻浮，明乃漸皎潔。先學律儀戒，能捉煩惱賊。次學定共戒，能縛煩惱賊。次學無漏戒，永滅煩惱賊。賊昔昌熾時，本非他方來。今賊雖永滅，究竟無所之。譬如世亂時，處處皆甲兵。及其治平日，在在皆良民。但得心王正，根塵永肅清。十一善心所，如彼賢良臣。君能親用之，拔茅彙吉征。賢良善輔佐，邪惡自潛形。風行草必偃，何庸務力爭。


彼迥者蒼，胡然局止。彼廣者輿，胡復促止。欲卜於朝，氛孔毒止。欲卜於野，情亦曲止。問侶於玄，罔可錄止。載問於釋，不異俗止。俗猶嗜福，釋乃趨獄。


彼迥者蒼，遠豈無極。八萬由旬，感應一息。百爾開士，勿軼爾德。因果酬償，塵劫匪忒。瞥存其私，終嬰鬼殛。庶幾慎思，眚瞖是拭。目既清明，華元非色。


彼迥者蒼，匪維匪方。悟也故里，迷也異鄉。異鄉之曲，不可詳也。我愁孔亟，聞斷腸也。


我有慈父，示安於西。我久逃逝，耳罔可提。今既悔矣，癡猶未刲。載怨載慕，乃泣乃啼。


我病未已，遑恤於他。哀此同體，口滋其多。多言窮也，默可容也。自攻厥慝，無他攻也。


靈峰之麓，有室如谷。風巽於狀，雪沽於服。何忮何求，馬麥孔馥。誰肯我勗，載胥及淑。


萬山隔斷市塵囂，日暮秋風吼竹濤。世濁未能融動靜，秖宜此地解天弢。


一夏炎威苦偪人，靈峰片石舊盟新。歸來泉味偏增逸，何必桃源覓避秦。


盈虧本自無增減，何故山深輝較揚。照此道人冰雪意，夏雲春露亦成霜。


一微涉動便頹山，棘滿栴林柰未刪。曉起不堪頻對鏡，大千無地置慚顏。


歷劫熏修誓未灰，半生殘喘尚徘徊。斬釘截鐵從茲始，忍使摩尼隱積埃。


指天指地重陽節，桂菊呈妍明月臺。十里贈君無別語，四明一喝聲如雷。


德薄難消供，雲泉意倍長。雪來珠滿案，風過葉盈床。一具蒲團穩，千家麥飯香。自憐身漸老，苦行未堪償。


憶我二十三，創聞真了義。涕泣每沾巾，願求無上智。逾年心益堅，黽勉從披剃。力埽葛藤纏，一意離文字。秖見鑿頭方，那識錐頭利。賴有劣善根，靡敢自暴棄。時復溫舊聞，展轉不成寐。竊思性相宗，豈必判成二。云何諸疏家，各妄分門類。研之罔可通，任之兩相戾。乃掀昔人窠，亦觸今時忌。直溯說默源，細繹指月譬。蛇繩麻匪殊，影光鏡寧異。原無法外心，安有理外事。妙旨既泠然，微言忽玄契。迎刃解全牛，不啻土委地。語語破執情，節節吐鬱氣。信有佛力加，私懷安忍昧。初刻在溫陵，山川阻迢遞。長干復剞劂，習公如來使。賦此券樂邦，將來同受記。


葉落柴枯病後身，肯將虛解博閒名。應憐五百初頹埶，未忍孤單悻遠征。嬰杵面痕刊血淚，金蘭語臭結心盟。歲朝雨滌魔氛淨，邃谷傳開二鼓聲。


冽盡梅英始報春，今年仍是去年人。觀河不改渾生滅，交臂潛移絕舊新。愧我未嘗留隻字，勞他猶自睹雙脣。何如善吉巖中坐，帝釋攜來萼滿旬。


急雨狂風雜晚鐘，泠然身世湛漚空。曉看碎玉鋪千嶂，如是浮幢第幾重。


少年逐隊各懽呼，獨坐孤峰萬慮枯。愧有一端情未瞥，強將殘羽覆新雛。


箇事何關虧與成，屍憑兩鬼攫分爭。朝來枕落催殘夢，嬴得虛名較羽輕。


一鏡愁容髮漸白，半生名世事無成。願輪欲共虛空轉，莫負當年樂土盟。


積雨溟濛縟客思，鴿聲傳怨度新枝。千年學脈憑誰寄，萬古愁懷祇自知。鏡裏病容衰已甚，夢中慈相體猶虧。何時了卻文言債，驀入重巖就故醫。


世運若奔河，哲人日以迥。慧照哀式微，夙習恆在酩。嗟我欲拯懷，過涉幾滅頂。何時彼岸迴，飄然駕慈艇。光明煞爾彰，妙用仍衣褧。默要忍懽機，悲誓誰能並。識此方便宗，爰達度生綮。緬思華臺尊，胡為不自肯。


四百四病互圍繞，八十八使鎮相隨。夢裏忽憶大士號，咨嗟感慕仍吁嘻。如意珠王誰蔑有，伶俜劫簸徒愚癡。念佛獨許三昧寶，聲聲圓彰無盈虧。上士一決一切了，狂邪翻覆生狐疑。安養一撮即華藏，彌陀十劫毘盧師。從今一信永弗迷，橫超那畏生盲嗤。


雨多入夏夜偏寒，胡漢於今辯最難。擬絕百非還墜斷，欲離四句已成瘢。分明文字元無性，卻怪虛空亦可刓。賴有橫超歸路穩，不隨年少學邯鄲。


般若何嘗獨尚空，通能成塞塞成通。菱錐佛事隨緣建，荷鏡魔軍任運攻。度盡眾生無可度，功圓妙覺不居功。應憐此日譚玄客，魚目摩尼妄擬同。


病在膏肓亦可醫，自慚積劫太憨癡。幾迴說夢仍添夢，秖是三思未再思。垢重愈知學不厭，懺頻終恃法元慈。筆端齒落催殘晷舉筆忽落一齒，送想懸輪更莫遲。


寒暑推人念念移，何須齒落始添悲。狼驚未得脂消盡，草益空令肉漸痿。搔首控歸無上士，撫膺披露有生疵。他年淨土華敷日，記取壇前痛哭時。


瞋能蕩家寶，慈乃積法財。損益秖在我，胡以空徘徊。明鏡現妍醜，影像無去來。但宜躬自厚，慎勿責友儕。絜矩可為喻，恕己真昏瞢。過去已無及，將來須創懲。深思忍辱行，割截心無病。瞋則兩俱傷，慈則並獲慶。釋迦果既圓，歌利因亦正。


四十不聞道，五十猶空老。縱滿百年春，奚足稱壽考。歲歲此日生，此生何日了。法門小比丘，律行多未曉。說時似惺惺，用時仍顛倒。數悔復數違，嗟哉恆痛抱。所恃格外慈，示我三昧寶。隨分度餘暉，雷雨還晴皎。


形而上者謂之道，形而下者謂之器。四諦分明舉似人，誰達緣生第一義。非斷非常非有空，法法頭頭絕思議。鄙夫問我我無知，時行物生天何示。肯從宣聖覓心源，便悟威音那畔事。昭老今逢不惑年，祝君聊舉金剛智。識取緣生無性宗，方知三藏非文字。


僧祇豈是枉施功，獨怪郎王強異同。空界任從星布列，川流終向海渾融。分明萬物原非物，彷彿相逢卻未逢。介爾覓時雖不得，調心誰繼可師風。


道曠無涯莫計功，恆沙佛祖路皆同。隨情異見元非異，擬欲融歸便弗融。空劫劫前仍是物，有迷迷處亦相逢。喜聞不昧平生句，今日依然龐老風。


皓月年年照客秋，夢中時動故鄉愁。兜羅綿手垂應久，優缽羅華散未收。癡掉不除增愧色，貪瞋猶熾礙真修。長空鴈影蕭然度，寄我深思到寶樓。


秀出芙蓉接紫微，萬山匍匐競歸依。論交祇許盟千古，問諦無勞杜百非。江上風帆誰去住，峰頭雲物任翔飛。幾枝紅葉呈秋影，峻嶺寒空映晚暉。


志士每難遇，胡為多夭傷。末運固莫挽，悲心寧肯忘。良由名根誤，說藥迷真方。止觀乏鍼砭，聞見滋膏肓。所以明心訣，翻作戕身槍。雖逐幻緣逝，金剛種未亡。先覲彌陀覺，邀予返故鄉。


淨土迢迢不涉程，閻浮禮誦已功成。漚花頓滅千生影，德水初標九品名。酬債豈應嫌病苦，橫超寧復畏譏評。殷勤為我求慈父，何日同垂隻手迎。


出家兒，求安寧，外寧必有內憂生。無量劫來虛妄種，慣向禪那靜裏呈。出家兒，求尊貴，虎背仙人難去住。成佛作祖帶汙名，戴角披毛推上位。出家兒，求無累，解脫深坑安可墜。蓮華原向汙泥生，陸地高原空鈍置。出家不在幾莖髮，先須煉就純鋼骨。勘破時流名利根，九仞未泉須再掘。從此路頭真，門庭漫問津。溈山警策語，古德有真因。


有德即有福，無瞋即無禍。心寬壽自延，量大智自裕。應思老頭陀，願居眾人後。破納以遮身，持缽度貧陋。


世諦矜流布，哀哀古佛心。餼羊雖愛禮，拜上豈從今。共執驢鞍解，爭將柿蔕欽。引商刻羽後，寧敢望知音。


若欲結制看經，須要會歸自己。心外更無別傳，萬勿但圖口耳。雲光不免負軛，何況今時稚子。第一要生信心，第二要懼生死。俛仰曠劫輪迴，畢竟如何得止。聽我血淚苦言，庶不終為糠秕。


華嚴圓頓經王，普賢法界宗主。十願導歸極樂，便是玄極微旨。若更別扣祖關，都是奴僕婢使。果然奇特丈夫，卓信心作心是。念念相應不差，豈肯水中渴死。瞬息旋轉萬流，一句彌陀到底。


諸法本無生，不生非實義。魚躍與鳶飛，明明佛祖意。迴向極樂邦，圓成無上智。歷劫矢勿諼，是名真利濟。


魔界如兮佛界如，金剛寶劍用何為。分明平地生戈戟，錯認村歌社飲時。


秉志慵隨俗，期心企昔賢。擬將凡地覺，直補涅槃天。半世孤燈歎，多生緩戒愆。幸逢鍼芥合，感泣淚如泉。


正法衰如許，誰將一線傳。不明念處慧，徒誦木叉篇。十子哀先逝，諸英喜復聯。四弘久有誓，莫替馬鳴肩。


肯將瓦礫易明珠，箇事從來形影俱。信得此心真佛種，任他咸作鈍根呼。


風帆破浪陟危岡，轉憶交情空自傷。七十二峰明月在，千秋逸興付波光。


不須弔古論前後，且共尋今誰始終。秋色已隨楓樹老，晨曦仍似蓼花紅。


峰頭雲物去仍返，波裏山光住亦浮。讀罷維摩香未冷，又移清夢入禪樓。


最是禪關轉處幽，洞庭煙水護神州。松名羅漢從唐宋，泉自真源映斗牛。穩坐佛龕消永日，懶尋漁父問孤舟。年來狐兔仍城野，簇簇群峰橫點頭。


屈指蕭梁路未更，庭前雙樹意明明。風搖紅葉機猶滯，雨溼青苔印已成。松古共咨呵護久，殿深贏得步行輕。主人不厭湖山客，朝摘嘉蔬暮又生。


馬牛作隊盡如馳，誰破銜拳名相縻。千古覓來難得友，三人行處易尋師。虛空力壓終無汁，傀儡輕提亦有儀。借問何方自修育，阿伽一味不拘時。


木樨香罷菊初黃，長水灘頭別話長。瓦釜雷鳴今倍甚，玄珠龍護正宜藏。愁看智巧多成鑿，喜聽顓蒙稍未戕。與爾共期泉石夢，靈峰逝景共徜徉。


形影相隨未是親，饒他擬議轉迷真。一生自訟嫌頻復，半世逃名幸遇津。愧昔譚經猶有石，欣今問字漸無人。他年莫負珍池約，頓洗從前愛見塵。


從昔假山終不假，於今真祖未全真。一番讀罷傳燈記，添得毘邪幾痛呻。


埽菴豆腐東坡肉，問味山儂總弗知。大抵聞韶千古案，還須見聖始無疑。


維摩無疾文殊疾，說是淆訛總弗淆。試看昔年明不二，苦空依舊作前茅。


朔風吹大漠，群雀愁寒雨。戢羽訴無糧，競向茅檐聚。哀昔祇陀林，久喪樵人斧。誰為獅子蟲，最是輸金祖。納粟笑儒冠，輸金歎禪譜。握麈遍城村，覿面如軍伍。奚哉畫革囊，幻作羊質虎。救得眼前饑，留卻恆沙苦。達人鑒始終，頓吐虛名蠱。一笑老深山，不屑驩虞補。


繁霜一夜萬林空，千里歸帆挂朔風。道在未嫌離別憾，情忘終藉琢磨功。恥觀野犴登獅背，遙囑潛龍寢梵宮。明月北窗催曉夢，坐聽蓮漏鼓逢逢。


五十餘年客作人，悠悠斯世幾知辛。早占牛順同羊逆，悔不狼貪易虎瞋。冰水本來唯溼性，空花從古絕陳新。相期盡拭朦朧眼，彈指瞻依樂土親。


澹泊忘機入道難，淆訛公案幾能看。無人踏得隨身影，有句旋成賣法奸。愧我跛翁唯坐歎，知君雛鳳可離竿。他年共浴珍池水，不負靈峰徹骨寒。


直捷根源道有餘，尋枝摘葉欲何如。葛藤千七無端設，之楚神駒北駕輿。


小見狐疑急轉遲，誤分根本與條枝。平平大道無難易，羊質徒勞挂虎皮。


左右逢源觸目真，才生取捨便迷真。家和鄰里難欺侮，分貝同田驗富貧。


牛皮穿透終難認，虎穴冥行暗未通。兩箇半斤皆八兩，吠聲籬犬共憧憧。


識情未轉無塵智，知有依然墮法塵。怖影迷頭空自擾，求真真露卻非真。


博文約禮孔顏心，箇事何容鑽仰尋。養氣知言通線路，拍盲告子豈知音。


王賊元從一著爭，如何佛法當人情。名聞利養空華事，痛煞求卿反得烹。


曠劫陰移一剎那，滔滔法運駛如河。未明微笑非迷悟，誰向拈花辯佛魔。雲外有聲知是鶴，燈前弄影便同蛾。羨君不入輸金社，好與山儂誦伐柯。


萬緣何啻似寒灰，擬入千山誓不回。瞖盡光含清淨目，情忘身育寶蓮胎。珠王滴水能盈器，義賊戕材甫作桮。倒腹傾腸無別語，莫分少室與天台。


五十餘年夢幻身，寥寥斯世久無鄰。從頭覷破元非我，此外何容別有真。寄宿不須求大廈，登舟正可就偏津。東風吹亂殘詩卷，未許人閒肉眼掄。時秋曙出乃祖寂生法主詩求選


檐矮牆欹聊自安，肯將溫飽換饑寒。未經世路風波急，那信茅菴法界寬。野老對譚知米價，扁舟舉棹睹回瀾。尋常聞見無疑滯，誰謂圓通剋證難。


吁嗟律兮，豈曰虛文。一止一作，持犯斯分。為斷有漏，以破魔軍。三千八萬，賾矣匪紛。護彼無作，協此緇群。煩惑乃怖，賢聖乃欣。自性清淨，萬法之君。律哉律哉，衣云缽云。


吁嗟禪兮，豈曰鬥機。厥廣唯海，川瀆攸歸。操此一是，融彼百非。匪疾而速，匪翼而飛。理必無舛，行必無違。法法通備，門門入闈。逢源左右，何顯何微。哀此末季，唯拂與衣。


吁嗟教兮，豈曰言詮。明月之指，良驥之鞭。昏塗之炬，暴流之船。以簡邪正，以辨偏圓。法印所印，四依所傳。周道坦坦，乃實乃權。目足無缺，直往弗愆。哀此叔世，葉附枝牽。


吁嗟淨土，豈曰小補。圓頓之宗，萬靈之祖。厥旨唯心，厥門唯普。非自非他，亦橫亦豎。躍冶莫逃，弱喪亦撫。格外洪慈，異鄉親怙。龍樹摩肩，文殊接武。哀彼生盲，目為旁戶。


吁嗟大法，何正何像。何是何非，何偏何黨。悲此愚頑，各任厥想。逆之則非，順之則仰。率彼妄情，誰納忠讜。始惰弗芸。繼唯助長。逐影迷形，鏤空捕響。哀矣群盲，爭趨見網。


維茲末季，亦豈無人。緇曰紫柏，素如陽明。暨楚之袁，西方指津。山陰之鮑，天樂以陳。可師可步，不鶩其名。哀彼耳食，罔識斯真。爭馳虛譽，慕彼宵燐。何時憬覺，以卜我鄰。


初志何能不自新，每嗟涉世未忘真。行慈依舊還成愛，責善無端已墮瞋。萬古是非渾短夢，十方淨穢總長春。西窗對月披殘卷，獨向先賢語笑頻。


五十五年過未寡，鏡中徒歎頭顱光。觀音十句淨業苦，佛號一聲超驪黃。歷盡寒酸無片實，由來悲喜空縈腸。蓮華叢裏清魂逸，消盡人閒炎與涼。


綠水青山任往回，那堪睡眼未全開。十虛猶較微塵窄，一息非從曠劫來。才擬辯真徒瞇目，創觀唯識已亡埃。同仁欲和無生曲，但聽空山猿語哀。


三界有為，終歸敗壞。才有所求，便成窒礙。死安可憎，生安可愛。憎愛兩捐，便是三昧。無求行


十二牽連，如環輪轉。釋梵奚貴，乞匃奚賤。既難強求，復何希羨。俯仰塵寰，蕭然無戀。隨緣行


人我未忘，袈裟可醜。唾面勿拭，刀杖宜受。諦察法空，逆境何有。動心忍性，苦師恩厚。報冤行


生即無生，是名法忍。豈用自矛，還攻自盾。恆觀意言，遍計斯盡。後觸無得，依然本性。稱法行


客氣消忘心便安，全身放下亦何難。分明萬象無藏覆，山自高高水自寒。


泰山不如平地大，陽明隻語度迷津。平平蕩蕩遵王路，莫效巖巖萬仞神。


相名分別本如如，真俗休將一異誣。萬水千山供見聽，直須超出是非塗。


循環匝匝覓江湖，活水雖流活路無。長者不須重施水，好將金鼓應金桴。


石磴嶙峋未易攀，半谿煙霧鎖玄關。每哀獅座偏多染，卻喜鷗群儘自閒。塵累幸隨波已逝，鬢眉聊似草同斑。白龍何處潭如鑑，留與幽人照古顏。


文殊遍界元無二，何必登高別覓真。興到便遊興盡返，任從夢裏梗萍身。


深崖亦有淨名居，坐對龍潭勘掠虛。君擬賦詩超漢魏，我甘遯世傲孫吳。文殊已見不更見，能祖無書善解書。此日蓮華峰畔霧，應同天際卷還舒。


士也懷山不戀居，澄潭幽閣日憑虛。昔從鹿洞星瞻婺，今似牛刀學啟吳。已薦朝聞夕可意，勤觀約禮博文書。泉聲演偈百千萬，直下令人見網舒。


何事紛紛競覓居，大千不異一漚虛。蠅頭富貴燕盟趙，蝸角功名越報吳。舉世盡誇出格語，無人肯讀剖塵書。白龍潭內泉聲潔，滌去塵襟眼自舒。


白牛車裏肯安居，今昔相逢自不虛。澤老尋山方入越，龐公帶襆又稱吳。但能一博輸金注，何必三生鐫石書。瞖眼空花纔撤盡，此身何異岫雲舒。


雨過三日瀑聲微，五色潭光映晚暉。坐久不知身在客，丹楓黃菊兩依依。


法門寥落少知音，偶與維摩論古今。莫怪泉聲太饒舌，低徊難訴老婆心。


燈光五色分明現，目眚無多未易亡。何處金錍堪借力，洪名六字足良方。


兔角豈須爭曲直，龜毛不用辨黃玄。蟭螟眉裏三千界，楖栗芒鞋任所便。


覓心不得復調心，最是神光祖意深。勤掐數珠頻換線，靈雞終許出餘燖。


修行無巧法，只要生死切。諦觀百年身，露電同生滅。千古大聖賢，皆從一念決。一念識重輕，群妄自超越。事不益真修，何能強屑屑。心逸乃日休，心勞乃日拙。六字大經王，勤誦無休歇。能念所念本無二，熾然能所相交徹。譬如萬里淨無雲，百千江瀆一輪月。不是渠兮盡是渠，非親疏處難分別。


象教維持世所難，可憐魔惱不成歡。埋菴一變已至魯，留與諸方作鏡看。埋菴有書名象教四維，頗箴時弊。


生心復無住，兩箇木人同拽鋸。無住復生心，泥牛臥聽牧童吟。無住生心若有二，水波應辨東西位。生心無住若定一，日光照處應無色。亦一亦二兩相違，非一非二是何物。三世諸佛絕不知，何況嶺南賣柴客。


剖盡籓籬見自心，去來諸佛足知音。支那國裏無相識，肯把鋀銅漫博金。


菡萏初標蓮社名，十千天子共尋盟。瑤階行樹垂珠網，寶岸樓臺映石城。無數妙華供佛事，幾多春色淡塵情。幢王最喜香河繞，趺坐時聞法樂鳴。


頹垣小露薜蘿門，田畔依稀見別村。月到不知檐外白，雨餘猶睹壁閒痕。一龕佛火明兼昧，半座蒲團冷亦溫。遍吉願王勤徹夜，香煙堆裏度清魂。


直向須摩禮願王，肯從塵世借螢光。門常晝掩室生白，虀作晨餐面欲黃。唯有貝多恆寓目，更無些子暫關腸。娑婆歲月消磨盡，周匝俱時火宅涼。


鬥諍啀喍不忍聞，蟭螟眉裏盡浮雲。宗風斷續何關我，教網弛張一任君。蝕芥便窺空界迥，剖塵方信大千文。如來慧命同真際，笑殺從前河飲分。


染習難忘每自悲，調心無術幾人知。浮名何異斬頭劍，逆境誠為抉膜錍。骨肉首丘同野獸，袈裟登壟似優兒。山靈莫笑歸來晚，病未膏肓尚可醫。


一臥靈峰萬慮灰，檐聲滴滴印蒼苔。已忘世上狐蹤擾，但聽林閒鳥語哀。野老乍逢商稼穡，山農常共卜風雷。宣尼任斥樊須小，我較乘桴有取材。


浹旬風雨怯春寒，床折心安夢亦安。半世浮名同唾委，餘生課願與時完。展開古藏非文字，閱盡今時驗肺肝。天外舉頭誰似此，夜來高枕日加餐。


山深日聽水漫漫，小暑依然似小寒。無意避人人已避，有心刊病病難刊。臥餘十晝甘隨死，痛徹千肌苦較寬。慚愧歸情猶未決，又從與餌獲輕安。


如何閱藏便招魔，慎疾偏令疾更苛。覷破革囊無一淨，贏來壞想略成科。虎銜犬子踰垣去，庭滿苔紋拒客過。絕後再甦渾似夢，夕陽斜映鬢眉皤。


及門諸子並天涯，擬作遺書筆欲斜。祕藏豈難開肉眼，會權終恐滯牛車。嗤他苦諍全迷筏，慶我偷安別有艖。病退身閒重展藏，珊瑚擊碎燦雲霞。


幻身夢世，剎那遷逝。趨向死門，如囚赴劌。辯智神通，何能稍制。唯有持名，斯為上計。


四大六情，唯苦相攖。一句佛名，如篁出聲。虛空可隕，名德弗傾。不生不滅，本自圓成。


病苦既劇，涕淚悲號。類彼孺子，取誚同曹。夙業所致，寧敢自弢。庶幾慈父，哀此塵勞。


痛既難脫，發心代苦。已願代苦，何又求愈。性非異同，情遞參伍。脫則俱脫，籲我慈父。


革囊盛穢，有何可愛。況復瘡門，其惡彌倍。積劫癡迷，沉溺弗悔。一念聞思，魔軍永退。


嗟爾幻客，聽我誨言。勿恃慧解，疏此定門。日乾夕惕，成性存存。赴爾初志，報爾深恩。


佛語何嘗離佛心，禪流義學枉沈吟。百千公案水洗水，八萬修多金博金。閱盡始知無一字，拍盲安可透稠林。馬鳴龍樹雖難企，智覺芳蹤庶許尋。


山房悄悄絕音書，縱有桃源恐不如。展卷分明唯一事，出門何用覓三車。黃花遍地鋪新景，翠竹參天擁舊居。般若真如休寱語，饑餐渴飲任狂疏。


萬仞寒巖枯木身，夢魂高揖謝芳春。佛名信是千生伴，梵冊元非五眼塵。食母婆和憐病子，乾坤老大笑畸人。閻浮何處尋知己，獨寄清思落日濱。


盤曲樗材與世違，自欣從未蹈時機。興來舉首看黃葉，倦去支頤送落暉。無客不須商野饌，有風聊復被鶉衣。來麰盞飯天遺我，絕勝當年賦采薇。


百年瞬動計何長，郵寄紛紛客夢狂。來去未知生死寂，賢愚偏諍是非忙。梨華蛺蝶邀成果，柳絮毛毬佩作璫。輸與深山閒納子，數珠百八理歸裝。


極化窮神皆妄想，喚回妄想想如來。但令當念一聲切，便覺從前萬慮灰。截斷去來明暗句，結成實報寂光胚。唯心作佛唯心是，不假鍼錐正眼開。


剋期取果志，慚愧未能酬。病後知身苦，貧來幻想休。但將三際念，總附四弘舟。彈指歸安養，閻浮不可留。


半世傾腸腑，寥寥有幾知。庶幾二三子，慰我半生思。捨盡從前得，方開格外奇。殷勤末後句，奚啻黍離詩。


夏病不知暑，冬病不知寒。夜長似小劫，痛烈如刀山。人間尚復爾，何況三塗閒。歸命大慈父，早出娑婆關。


業緣叢簇病緣頻，痛苦呻吟徹暮晨。早發菩提猶若此，未全正信擬誰親。身經九死渾亡力，心本無生獨自甄。名字位中真佛眼，未知畢竟付何人。


閻浮百苦鎮煎熬，賴有摩提路匪遙。六字洪名真法界，一聲凡念海全潮。濁流寸寸清珠映，暗室塵塵寶炬招。千古東林風未墜，不須方便自橫超。


沈痾危篤是吾師，消卻從前多少癡。已破百年閒活計，定開塵劫大通逵。遙瞻落日增哀慕，夢禮慈容長智悲。六八願王恆攝取，金蓮育質可無疑。


持名真實是單傳，念念圓成深妙禪。能所本來無二體，果因交徹即重玄。廣長舌相堅真信，周遍身光結法緣。太事分明唯此事，同仁共策祖生鞭。


病經累月皮纏骨，彷彿冥塗薜荔多。脾弱羨人甘六味，根嬴廑我順三和。軒岐伎倆非雙善，忉利酥酡柰異柯。最是樂邦慈父願，含生永永離沈痾。


久向阿彌誓力深，浮生無柰染相侵。聞聲見色多忘念，計後思前轉昧心。痛極色聲緣自斷，病危前後影方沈。孤明六字全提出，百獸群中師子音。


乾慧初乾業未枯，病深無計可支吾。稱名不異兒號乳，懺罪何殊囚伏辜。乍慶此時方得主，更慚歷劫枉成逋。丁寧法侶勤相助，共解輪王髻裏珠。


洙泗源從鷲嶺來，唯心一語正傳開。聖狂究竟由當念，舜蹠何嘗稟異材。自昔靈根境既久，而今正信發應恢。文人慧業元無二，好把家聲續老裴。


東西南北枉趑趄，乍息狂心復舊居。正喜竹泉不用買，那堪疾疢久難祛。力從枕席消磨盡，心向華臺畢竟舒。薦取寶池春富樂，從茲貧與病俱除。


爆竹聲傳幽谷春，蒼松翠竹總維新。泉從龍樹味如蜜，石鎮雄峰苔似鱗。課續三時接蓮漏，論開百部擬天親。況兼已結東林社，同志無非法藏臣。


法藏當年願力宏，於今曠劫有同行。歲朝選佛歸圓覺，月夜傳燈顯性明。萬竹並沾新令早，千梅已露舊芳英。諸仁應信吾無隱，快與高賢繼宿盟。

