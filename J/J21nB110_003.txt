嘉興大藏經（新文豐版）數位版, No. B110 護法錄

宋文憲公護法錄卷第三


道大如天地，無物可包羅，我以一心攝，不見有餘欠。自非堅固力，沒身以為期，超出河沙界，未易得之者。皇皇無住翁，誓成無上學，一念佛轉移，似倚須彌山。兩曜互遷代，風霆時激射，乃至於世間，山川及草木，胎卵濕化等，無日不現前。無見亦無聞，無無亦皆喪。如是歲月深，真體忽頓露。有若摩尼珠，閃映無定色，光光皆涉入，永無留礙者。持之出住世，蔚為人天師。吐辭鴻鍾吼，非宮亦非商。間有無耳人，聽之三日聾，何況示關要，險絕在天半。萬仞不見底，即墜即糜爛。眾生所倚藉，冥衢日月燈，睠彼毒龍眾，獰惡可怖駭。亦知所敬畏，夜隨風雨遊，莊嚴清淨域，恐以腥穢故。神光起天末，如匹練下垂，照燭窣堵波，散入五峰頂。我示涅槃相，上玄降祥應，以表無量法，諸天悉護持。大風有止時，此法無盡藏。爰假世間文，留鎮於下土。


天目嵒嵒，中設死關，豈無來者，望門而還。言言智覺，仗劍深入。師子長號，百獸咸蟄。伊誰嗣之？惟千嵒師。彼碩者子，爰契我機。杖錫行雲，遯藏空谷。明珠自護，不受人觸。世雖不聞，靈蛇先知。矯首聽法，為說三歸。我將辭名，文彩或露。足踏飛濤，一夕東度。龍峰鬱環，如青蓮花。我棲其間，指樹為家。兆之所形，孰曰無象？有來兟兟，且饁且餉。化被草莽，為梵王宮。金銀流離，絢爛太空。四方風動，無不稽首。師我檀度，願垂攝受。群聾正酣，晝夜沉冥。法音方震，萬耳皆驚。璨璨珠璣，噴落人世。神鬼莫窺，天龍交衛。有寵自天，錫予便蕃。金衣寶薰，耀於祇園。外護之嚴，罔敢于令。慧照之宗，於斯為盛。乘化而逝，人天慕哀。玅相如如，初無去來。既無去來，何有增減？太史勒銘，以昭玄範。


性具之正宗兮，一念具三千。三千即一念兮，不後亦不先。正依及假名兮，各含空假中。攝歸於一妙兮，互具而互融。七祖既善闡兮，諸佛復靈。承洞照六合內兮，日月行大清。慧命之攸寄兮，文明得其宗。摠攝大化機兮，正受究始終。法輪左右旋兮，晝夜如環循。隨其利鈍根兮，導入不二門。開權以顯實兮，懇懇為敷辭。一多暨小大兮，非即亦非離。明暗色空相兮，事法皆寂然。真勝在妙圓兮，非可以言詮。談辯析玄微兮，人天皆共聽。幽通於至神兮，現夢顯祥徵。三坐大道場兮，手執青楊枝。灑物了無跡兮，物得鬯其私。結期修靈懺兮，瑞異駢然臻。吾法本無作兮，有作即為塵。商飆一朝興兮，吹仆正法幢。清淨大海眾兮，盡然為增傷。繼續幸有子兮，龍象方駿奔。建塔為西坡兮，庶以表化源。


佛法正傳，實推台衡，大者鏗鍧，萬鼓齊鳴。彼傍宗者，自謂孤撐，以此較之，蒼蠅之聲。其一


累葉相仍，其學孔熾，時雨普沾，春曦流麗，無物不萌，有生咸遂，神功妙法，此焉為至。其二


猗歟上師，義觀雨融，剋期破障，息念歸宗。煌煌神公，心與之通，授以如意，無礙弗攻。其三


浙河之西，聯揚法幟，分座談玄，雲行雨施。出坐道場，歸者如肆，為人天師，攝伏庶類。其四


水蟲鼓禍，海涯善崩，凝神冥漻，咒沙為兵，變化儵忽，風霆流形，雙足所躡，凝如堅城。其五


此願力故，匪由外假，妙經之宣，集于蘭若。天亦雨華，繽紛而下，有感無應，理無愆者。其六


有聲隆然，傾于邇遐，游戲文辭，復衍而葩。枝枝葉葉，如寶蓮花，不物于物，以道為家。其七


般若光中，無非妙相，一鑑之明，實含萬象。生既不來，死亦非往，何必興嗟，涉有情想。其八


師有墜言，欲了正因，惟心淨土，繫功宜勤。日如懸鼓，一念不分。師雖逝矣，言若親聞。其九


青山崔崔，流泉在下，迴景斂英，絕斥邪寙，萬松作花，黃金滿塢。設利斯藏，永奠終古。其十


止觀學廢，將焉徵兮。法船載寶，歸東瀛兮。淨光傳之，寶雲承兮。誰其中興？曰四明兮。車溪深涵，萬丈清兮。下注佛海，流無聲兮。若耶中藏，毒尾鯨兮。鼓鬣奮迅，樹赤旌兮。發為音聲，震百霆兮。龍鬼怖愕，人天聽兮。靈鷲巖巖，摩帝青兮。紺泉旋珠，若琉纓兮。膏脈久絕，茂荒荊兮。飛錫一指，來盈盈兮。莫峻匪山，五雲凝兮。絳霧為室，霞作扃兮。欲入觀慧，權實并兮。業何所因，生何憑兮。翛然而化，假以兵兮。如劍斫風，本無形兮。白液流漿，昭厥靈兮。舍利叢布，光晶熒兮。盛以五色，玻璃瓶兮。道無所損，名益貞兮。游風鼓扇，塵冥冥兮。我思哲人，涕泗零兮。請勒琬琰，示吾銘兮。


大辨之道白如日，一照便入光明域，幻為巖瀑瀉千尺，珠璣散落龍為惜，寶林師子亟返擲，歷遍名山絕爪跡，大海震蕩接天碧，鹹味由來同一滴，二藏玄文密如織，映燈夜讀廢寢食，差別從今會于一，欲求隻字不可得，三鎮名山道充斥。太空無雲雷下擊，龍象人天俱辟易，孤高有同泰華色，茹苦不翅餐崖密。偉哉德人麟鳳質，特為時來誰復識？長風滿水，感古思今意何極！


清明在躬志如神，有開必先理迺申。巨顙深目疑應真。飛空而來杖刺閽。二股六環聲振振。夢中乘此大願輪。性靈無障如夙薰。雙矑一鑠無全文。耳入心通俱正因。超然直詣止觀門。袖有神珠光燉燉。欲與迷轍開重昏。南東西北方位分。勝劣欲往咸知津。三鎮招提道益尊。師子作座寶華茵。一音演法春雷震。天雨雜華飛繽紛。龍鬼聳聽來侁侁。有時撥動三昧雲。幻出樓閣撐秋旻。昔也劫灰已四垔。夜弔荒墟牛馬燐。今焉五彩絢嶙峋。化佛無數黃金身。神機妙用翕然臻。但見協氣恒煙熅。安樂淨域空中存。銀沙寶樹琉璃園。鳥鳴籟動宣秘言。金臺來迎欻孤騫。青蓮為屋翡翠軒。左右旋繞千幢幡。法門明驗此無諼。心境叵得染淨泯。不礙緣生想相勻。人人負此希世珍。慎母遺棄淪荊榛。弗信來徵圓照墳。


伏龍之山，懸岩千尺，誰陟其顛，奮身一擲。軀命既絕，萬緣頓息。絕後復生，真體軒兀。如摩尼珠，其光五色。照耀東南，不落名跡。天龍一指，斯為獨得。無用之用，動而常寂。化為樓閣，莊嚴淨域。苟以為是，涉乎相執。以空為楮，以無為筆。焯德示後，用垂千億。


道之原本無言兮，以言求道，道豈宣兮。有倬達摩，號為禪兮，指心見性，簡且專兮。弊而失宗，口耳是傳兮。襲訛蹈誕，欺昏頑兮。虛石嶄嶄，法雷震天兮。餘音所及，讋以顛兮。師奮大勇，直走其前兮。象據獅吼，泝幽玄兮。五蒞名山，從者千兮。扶堙疏滯，道百川兮。洗濯白日，光爛然兮。有目皆睹，照八埏兮。文辭如雲，來翩翩兮。即而索之，以緪縶煙兮。道且不有，矧簡編兮。又況幻形，同蛻蟬兮。閟塔鑱文，不愈衍兮。有文之文，多紏纏兮。文而無文，道乃全兮。師道如羿，此遺弦兮。因粗解妙，在後賢兮。


我聞如來，演說般若，天雨寶花，繽紛而下。巖巖普照，諸佛之子，依佛倣佛，乃亦有此，豈非天龍，及護法者？欲警有情，使之四灑，應感之機，非由外爍。風動籟鳴，實自中作，曷以明之？法因心悟，表彼空華，以無著故，何有四大？何有五蘊？一空之餘，諸法銷霣，如大寶鏡，罔不攝，隨物賦形，了無餘跡。宴坐雲峰，學徒川赴，孰不清涼？如飲甘露，末法瀾奔，師其底柱，胡為西歸？空存遺履，有窣堵波，中藏設利，佛光煒然，群昏咸賴。

