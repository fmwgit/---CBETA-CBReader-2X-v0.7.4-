嘉興大藏經（新文豐版）數位版, No. B184 牧雲和尚七會語錄

七會餘錄卷三


草座未敷，全機已露。寶藏打開，兩手分付。癡哉五人，別尋道路。雖然罕遇克家，也為難脫滯貨。三七思惟已後，賺殺好人無數。而今別有家風，盡大地人一棒打來齊度。


三箇面目是誰？圖畫是佛非佛，指鹿為馬，曰智曰行，半真半假，常作是觀，行深般若。


獅子全威踞地，象王鼻孔遼天，獨有迦文無伴，長年拱卻雙拳。咄！誰家灶裡無些火，剛待明星眼始穿。


腦後圓光誰不有？特地為人垂隻手。若人道得接手句，免得癡狂外邊走。


無量光明現指端，婆心憶子實悲酸，男兒若豁通方眼，東土西天總一般。


曾為七佛師，深達法源底，現住清涼山，常愛騎獅子。舉世稱菩薩，燒香遙頂禮。山僧驀地逢，拳頭照面搥。何故不見道：我真文殊，無是文殊。


法界為身，微塵為願，覿面難藏，普賢妙相。象王回顧落花紅，闊步元來彼此同。咄！誰在你之毛孔中？


衛佛降魔外，寶杵護身符，怕喫長粳米，不到北俱盧。


右手執如意，左手撥數珠，南無觀世音，箇事只自知。


十方俱擊鼓，十處一時聞，圓通無外覓，家家觀世音。


從聞思修，入三摩地，冷暖自知，如人飲水，所以楊枝不辭灑汝。


菩薩視眾生，猶如一赤子，赤子若有求，菩薩靡有違。所以道：無緣慈力赴群機，明月影臨千江水。


證圓通根，隨波逐浪，獨立鰲頭，念輪不放。秪因一點老婆心，下與眾生同悲仰。


過去正法明，現前觀自在，佛界既不居，同塵了無礙。倒轉鐵船頭，撈摝眾生海。一彈指震海潮音，自甘瞌睡真無耐。


十方俱擊鼓，槌下全機露，十處一時聞，圓通不隔塵，蹉過那一著。南無觀世音。


本來面目，非男女相，無端向金沙灘頭賣俏。被人喚作馬郎婦，雲鬟高挽，玉步輕移。悲哉悲哉！相逢眼裏盡無珠，盡看佳人來賣魚。


問汝解空尊者，手中是個甚麼。有口不能答，我且向壁間高掛。


明州市中等個人，解開布袋無不有，一喚回頭識得渠，莫待龍華始稽首。


掃帚頭上，佛也不容；竹筒裏面，是物著得。大人境界，只可你知。我知乞兒伎倆，慣把神嚇鬼嚇，往來國清寺，將謂有奇特。阿呵呵！自非豐干饒舌，至今誰識你者二賊。


胡僧成隊詣龍宮，驀劄收來掌握中，把住放行全在我，看渠別使甚神通。


騎者不是僧，走者不是虎，驀地忽相逢，利牙爪可怖。咄露！


海印發光，扶桑日湧。老眼未花，針線善用。天寒人寒，大家知有。汝忙我閒，且自袖手。


圓月在空，何不仰面？鑽他故紙，驢年夢見。咄哉吾友！老不歇心。童子熟睡，三昧深深。


特地西來無所長，廓然無聖惱梁王，趁出石頭城外去，至今腳下水茫茫。


人心無處覓，你向何處指？莫怪流支三藏打落當門牙齒。


西天到東土，曾不會唐言。賣弄無底缽，嵩山坐九年。受盡霜雪苦，凍得皮骨穿。若論直指與單傳，便好當胸進一拳。


此是東土初祖，號曰菩提達磨。在西天剪異見破六宗，卻似多能，到金陵被梁武問，一言即便話墮。因茲暗度江，兩眉愁不破。雖然沒用處，也是冷熱貨。九載嵩山憑獨坐。


者尊慈也大奇，本來面不動，而變正顏色，不怒而威。杖子用慣，左右未嘗須臾離，但見人來便一錐，老婆心忒煞癡。


坐六處道場，接待唯白棒，家風老不改，立吾宗榜樣。如雷如霆，絕邊絕量，天下共知，天童和尚。


杖子不拈，神情閒暇，為鯤為鵬，待人自化。濟濟兒孫，傳腳下，珍重諸方，須識這話。咄！


描不成，畫不就，老和尚沒窠臼。突出筆尖來，何人能信受？覿面肯承當，處處光通透。


短髮樁樁白似雪，兀坐剛能守一橛，為人為徹，打人見血倒一說，鐵額銅頭任叫屈。


古古怪怪老和尚，白棒打人忒無狀。家醜如何敢外揚？只可隨身而供養，佛祖立下風，誰能窺頂相？莫邪橫按驗龍蛇，千古令行滄海上。


巨靈抬手華山崩，金翅劈海毒龍吞。生擒活捉箇手段，盡法那怕無兒孫。二十年在鑪錘間，左湊右泊難為言。得皮得髓莫舉著，你東我西各一天。如王氣宇坐當軒，來者應須高著眼。


奮獅子全威，縱象王高步，起家于耕稼陶漁，發軔超人天佛祖，壁立沒人情，孤硬無與比。以萬言落紙墨間，斬絕異端；以一棒出諍鬥時，折衝魔壘。三十餘年，獨當臨濟，雷霆轟轟走于世；正法眼藏，叵耐瞎驢滅卻去。


少小便軟頑，出家說大話，黑漆皮燈籠，要將佛祖跨。浪走三十年，不上又不下，雖升臨濟堂，棒打最驚怕。梢頭也學拈，豈不成話杷？有問臨機答不來，往往指鹿以為馬。誤賺多少人背地裏唾罵，揮麈臨風自閒暇。


出娘胎來多坎坷。面上毫無歡喜相。闖入空門無所得。手裏捏根木拄杖。據座為人緣甚薄。胸中浩氣且倔強。該抹佛祖自稱尊。其餘那掛眉毛上。觸著怒發如雷霆。野狐鼠子魂俱喪。兒孫慎莫瞻禮渠。難合頭時免惆悵。


黃檗指黑豆藥山透牛皮，者漢也奇特，效大人所為，雖傳臨濟宗，愛看龍樹論，以彼廣大辯，發已入骨鈍。極深而研幾，妙處心自知，語言不及處，兩指撚髭鬚。

