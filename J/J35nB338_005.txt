嘉興大藏經（新文豐版）數位版, No. B338 靈瑞尼祖揆符禪師妙湛錄


金剛寶劍劈天揮進退無門直下危覿面相呈還不識等閒放過卻難追


三餐噇了飽膨脝無事花間布一枰倚老逢人還賣老不爭黑白滿盤嬴


一拶通身病骨蘇不煩盧扁更懸壺幾多好肉重添爝意欲圖全反喪吾


劍牙盆口煞威獰慣向刀塗血路行一自溈山遭授記至今難洗惡聲名


渾無巴鼻囫圇禪盡令提綱舉不全拋下何勞重打鼓須知漆桶有時穿


秋風索索紫藤枯病葉紛紛感歲徂到老天涯人不識清光翻轉未生圖


啐啄之機箭拄鋒起心早已涉羅籠若無竭海驅山力到此休誇蓋世雄


唱如白雪和如蘭一字相酬聽者難八面清風惹衣裓至今凜凜逼人寒


門門有路淨無塵趙老分明解轉身不得邏兵伸一問誰知賊是普州人


有鋒無殿欲何如一喝明明是掠虛莫道銜枚真伎死也勝陣敗說兵書


天上人間一口吞通身伎倆出無門衲僧氣果如樊將項羽從教亦喪魂


無星秤子定銖錙滯句承言即受欺今古叢林難著價至令好貨不爭奇


雪盛銀碗類難齊休問全提與半提自解將身藏北斗何勞重更躡雲梯


對一說口無舌四十九年真秘訣文彩縱橫劫外機碧眼胡僧覷不徹屈屈拶得雲門一腳折


倒一說活潑潑策起眉毛看縱奪陝府銕牛喫蒺藜嘉州大象流出血徹徹是聖是凡齊吐舌


今古難明啐啄機叢林滾滾是和非老盧佛法不曾會嬴得黃梅一領衣


坐久成勞歲月移髑髏著地幾人知清風遍界空惆悵只把琅玕永夜吹


國師已有全身塔一切天人無見頂起模畫樣是耽源帝釋殿前重著銘功德滅兮法財損千古有誰能拔本俊衲僧當猛省風從花裏過來香水向石邊流出冷


無文寶印錦重重一等高提讓此翁堪笑如獐諸小果秪將雲霧作神通


拈來便用也尋常度與分明計更長兩個骨撾都勘破須知別自有衷腸


天真妙韻壓諸方說著令人齒頰香一種目前難透脫競將花葉細商量


毒燄腥風裏一團直教聞見骨毛寒禁蛇有術誰親得拄杖頭邊著眼看


提來活底付何人死要教伊卸業身絕叫一聲刀似雪腥風毒血污乾坤


神仙秘訣付神仙父子雖親亦不傳頭帶草鞋顛倒甚腳跟未有踏青天


是即是可惜許無背面全規矩妙峰今古絕人行休向蒼苔尋屐齒


日醉花前白髮新全忘帝力自由身耕田鑿井吾家事那識唐虞是主人


行遍千差與萬差腳頭腳底驗龍蛇堪嗟赤手白拈者解道途中不離家


雄峰獨坐令高褆有口何人敢問伊一吸黃河絕涓滴巨靈神亦豎降旗


人亡家破髑髏乾月下霜鴻叫影寒誰在高樓最先聽併將愁緒入雲端


君向瀟湘我向秦休言同路不同行暫邀茆店開樽酒人在異鄉翻有情


如火與火無迴避分明向道隨他去腳底千山走殺人阿誰拔得虛空刺


牽爺帶祖逼將來材也何緣養不材落得一身渾是膽家無儋石亦開懷


轉處不停輪迅機如掣電拈卻是與非古今常對面見不見撒出明珠顆顆圓旁人眼裏添花片咄


辣掌風生沒面情豈同黃檗老婆心家貧無奈重遭劫立地教伊斷命根


金圈直下向人拋透得方知眼目高生小腳跟紅線斷等閒平步上青霄


出草之談有誰能搆轉腦回頭殊不唧溜逼塞虛空無路行芒鞋踏踏隨人後忽翻騰解哮吼金毛師子消一個


相逢狹路轉身難開口無端落二三眨得眼來俱打失天涯何處覓同參


穩坐家堂未為寶出草何妨重入草春光踏爛石頭香一片好山青不了


三界無法何處求心水不洗水金不博金夜來風雨交相鬥花落門前一寸深


銕牛機誰觸妙用無方轉轆轆去印住兮未許回眸住印破兮那容置足赤手生擒火聚中何煩背地抽金鏃佛祖從來不為人擬欲談時舌頭禿


花藥欄邊春爛熳誰知下有毒蛇窠一朝踏著親遭螫千聖從教骨髓枯


指出庭花叫一聲幾人夢裏強惺惺掀翻色相尋玄路錯打南柯第十更


死去活來無氣息投明禁夜絕途程二員古佛光交射瓦礫荊榛盡坦平


洞然一色透還難千古叢林作笑端翻轉面皮遭毒手主賓道喪腳頭寬


唱歌須郢人運斤推大匠拍拍是陽春全鋒無一向霜威凜凜骨毛寒爍石流金底模樣不動纖塵致太平月明簾外添惆悵


禾山伎倆秪些些毒鼓當軒信手撾千古家聲轟宇宙從教佛祖眼迷麻


火浣冰綃類不同金刀玉尺漫裁縫禪流總向青州問生怕宗師打脫空


虛簷滴瀝雨聲寒迷己眾生被熱謾誰解碧渠花下水等同滄海怒濤觀


笑殺雲門六不收一時翻轉尾和頭風吹日炙無人識模樣看看鬼見愁


打翻茶銚俗官嫌覆水難收等逝川涓滴興波能幾幾空教雷火霹青天


擺尾搖頭戲碧川不煩雷雨送歸天曲鉤直釣齊拋卻誰羨絲綸掌上懸


缽裡是飯桶裏是水逐塊韓盧咬人師子自家有病自家醫不用燒錢重引鬼


末後句為君說兩口分明無一舌低頭歸去絕商量叢林浩浩成途轍途轍成路縱橫羊腸雖險惡依舊有人行


趙州石橋度驢馬橫身異類真瀟灑貪他腳跡蹉程途更買草鞋繞天下


生機滿目隨他去縵天網子網不住鼻孔拽脫可憐人斷送渾家在岐路


風前展手絕毫釐喫棒吞聲若個知駕與青龍騎未得謾嫌平白把人欺


打了不知真痛癢死來方悟活機關黃金鎖骨饒尋得也是重添爝後瘢


關中主誰辨取點肋點胸徒自許囓鏃機危善者稀射虎將軍空沒羽報君知莫莽鹵大地荒來無寸土


虛空體非群相背面曾無兩樣若將方位論量大似作模罔象如何若何三十拄杖


五年分疏不下作者全無柄把快須脫臼離窠莫更鑽龜打瓦


彌盧不高滄海非廣趙州為人古今標榜蕩盡歸來切忌鹵莽


頭角崢嶸桃浪奔乾坤吞盡出無門如今落在山僧手一棒須教血一痕


若立一塵家國盛不立一塵家國亡埜老豈知堯舜力君王休更說垂裳


掀翻宇宙及玄關放出神光一道閒堪笑春池忙拾礫寶山入後竟空還


有無不問雙提脫便當展足行空闊更待圉人鞭影搖可憐皮下原無血


三十烏藤正令行嫌他賞罰太分明黃巢過後誰收劍持繞天涯報太平


揮案一聲同霹靂玄音妙旨俱狼藉美味不中飽人餐笑煞誌公旁說食


你心頭似我心頭是馬何須喚作牛卻怪口鬆輕說破笑聲響落幾千秋


一伙美泥團漢子小原非弟大非兄堂堂官路平如砥誰信生涯各自行


卻請和尚道不落尋常併玄妙滄溟浪息天無雲八面清風紅日照


和尚也併卻敵勝驚群展謀略直饒黑白未分前好手何曾錯一著


和尚有也未倉扁何曾知藥忌是草拈來便殺人到底問誰明活意


離四句絕百非大家相聚喫莖虀是他父子雖同病忌口誰知勝上醫


飯桶舁來香氣浮堂前笑煞老金牛杓柄短長休計較秪要諸人飽便休


一拳還一拳一踢還一踢伯牙與子期不是閒相識


施者受者俱瞎漢盡其機來明一半世間隨例喫飯人直須列下重加勘


韶陽爐灶甚鮮新胡餅馨香貨物真一等現錢成買賣攙行奪市更無人


妙觸宣明喜復喜通身知是自家底休圖入水見長人一物也無當再洗


投子機輪固奇絕這僧卻也善輸籌可憐驅奪曾無術白日空來作小偷


見人解笑不知名大地山河似掌平天上麒麟原有種卻憑古佛辨英聲


擎頭戴角來架箭張弓接得路便翻身機關何迅捷別別淺草平田有餘烈


山花似錦澗水如藍髑髏乾盡始許相諳刺破眼睛無避處曼殊室利是同參


南山一片雲北山一陣雨古佛本無言露柱卻有語雲門跛足師趁口多欺汝若問第幾機今口憑誰舉


文殊走卻金毛維摩卷卻銕舌須知古路無蹤不用循途守轍


草窠裡跳一個秪瞻前靡顧後雖然氣可食全牛伏肉何曾肯轉頭可憐獵人輕放過長林風起至今愁


三門廚庫常相對見如不見何曾會別有神光照膽寒也須一捏百雜碎


盡大地是藥那個是自己直饒化三千依舊可知禮


玄沙死盡活人雲門活盡死漢可憐瘖啞盲聾到處牽行搭伴掌中一粒大還丹萬兩黃金曾不換


通身遍身俱是手眼咄哉文殊不用揀選


蚌含明月兔懷胎潑水那堪又撒灰淨地無端遭污卻順憑風雨長莓苔


侍者無牛明是詐鹽官扇破漫尋蹤清風滿掘難收拾所用誰知各不同


椎聲塞殺懸河口下座忙忙外邊走箇個尋伊腳板蹤錯過靈山師子吼


學我者拙似我者死堪笑諸方出口入耳一模脫出當風流爭及雲門六不收要得千差同入炤直須頂上豁雙眸


墨黑漆處行一步忽然絆倒全身墮信手摸得大錠金不是福兮定是禍


漁郎自別武陵溪曲曲桃花舊路迷身在其中不知止仙凡從此隔雲泥


聾者不聞且喫茶去一人得口一人失耳山僧今日有麤言何如道個可惜許


水火無情殺活殊更教打併入紅爐這回不用提真佛纔有絲毫涉異途


少小龍沙慣射鵰歸來那怕陣雲高縱然不得封侯印誰敢當鋒犯寶刀


喚回兩錯儘淆訛行腳高流會也麼向後忽然思拔本鑽天鷂子過新羅


莫認清淨身直踐毘盧頂咄哉老南陽寒濤翻古井


照雪光芒射斗寒珊瑚枝上月團圞秪消一句酬恩了不用黃金白玉盤

