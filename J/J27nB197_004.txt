嘉興大藏經（新文豐版）數位版, No. B197 博山無異大師語錄集要

博山無異大師語錄集要卷四


生成眉宇，是何標格？從本無家，隨方作客。或時被有識者呼為瞎驢、或時被無知者尊為禪伯，行藏不與眾同流，善惡難教分皂白，茲因曇晦禪人勒逼將來，不免書此塞責。


這漢子，沒來繇，擔閻浮重擔、結眾生深仇，破鵝湖戒律、滅壽昌宗猷，心毒如砒、口甜如蜜，獰惡若虎、暴燥若猴。且道：是博山耶？非博山耶？依稀越國，彷彿揚州。


這箇老乞兒，從來沒事幹，平地起風波，通身流白汗。不曾遇著個真冤家，生平行業難了辨，夜叉、羅剎最相親，只是不容人讚嘆。


獨坐蒲團，想個甚麼？瓶瀉雲興，說亦不破。有時喚作訝郎當、有時喚作破灶墮，從緣返復百千名，地轉天旋秪這個。

