嘉興大藏經（新文豐版）數位版, No. B187 天岸昇禪師語錄

天岸昇禪師語錄卷第十七


歷劫何曾寸步離？娑羅城下始相師，悲心早已周沙界，智力還須入水泥。魔佛絲絲情未透，境風浩浩面相欺，應無惆悵滄波遠，十三玉樓非所宜。


只顧登高望月圓，誰知夾路鼓風煙？山華冉冉飛紅雨，澗水潺潺漲碧天。步步毗盧頂上蹋，頭頭化佛眼中穿，別峰七日方相見，百艸頭邊得一玄。


性海無波蕩蕩平，絕思惟處見崢嶸，華開世界莊嚴起，念舉塵勞佛事成。真即幻中仍住幻，明無明處本還明，普門迸出撩天眼，淼淼千波溢目清。


行如廣漠度孤鴻，往返悠悠絕跡蹤，佛國魔宮拘不住，銀山鐵壁步還通。蕩摩日月祇餘事，旋轉乾坤豈費功？用處不隨風力轉，心融方見萬緣空。


一切音聲是佛聲，佛聲演出數微塵，天人眾口含多舌，高下華枝總是春。謾說句章猶未發，須知文彩已先陳，會中欲識彌伽士，萬類紛張彙一輪。


剎塵佛事豈多奇？曠劫還同頃刻時，一月騰輝光遍燭，萬川到海水無私。長空過鴈不留影，寶鏡含華豈有知？莫怪雲門乾矢橛，莊嚴遍界不相欺。


法法頭頭備己躬，眾生、魔、佛悉皆同，本來清淨成無漏，自性莊嚴豈有窮？周歷恆沙不動步，越超三際絕羅籠，堅牢住地能相證，任意縱橫遍界中。


大海澄波赴百川，浮漚切忌認生緣，髑髏乾盡方親見，識眼未枯正隔淵。月渚風柯俱是口，雲林煙島盡譚玄，生名佛字俱無著，一箇閒人天地間。


金輪御極王中州，四海文明至治休，社舞村歌非靖獻，鳳毛麟角不珍求。指揮日月縣諸掌，分割河山貫兩眸，遊戲不拘真解脫，憑渠自在放還收。


止堪入佛不堪魔，逆境生前奈若何？利到嶮難心始歇，情因貧困智方多。太平本是干戈定，攃手還須荊棘過，意氣果然增意氣，境緣如幻任嵯峨。


一塵一剎一如來，大施門中無壅財，寶座行中呈寶座，樓臺影裏現樓臺。輪輪互炤輝光等，智智同圓微細該，豈有甚深不可思？心華芬馥一枝開。


學無前後不相蒙，閟戶裝車轍自同，寂寂森羅隨步轉，昭昭萬境與神融。放開雲月潭無影，捏聚湖山風轉蓬，箇裏超方也絕勝，是誰能解達心空？


二月春風快剪刀，條條垂下綠絲絛，酒樓歌妓鶯同舌，柳巷神僊醉解袍。詩若會吟無剩語，水能善沒豈辭濤？果知世諦無違相，沙聚金毛掌上拋。


洞裏桃華日日春，臨風仙子畫眉新，善能刺繡成諸服，不吝烹調薦比鄰。百味一盂皆具足，同門就食盡嘉賓，莫言仰給承它力，須信人人不自貧。


無私雨露布陽春，品類欣欣各自新，明月何心通萬戶？清風觸處動良辰。含哺鼓腹知深化，蠢動蜎飛戴至仁，盡使百華叢裏過，更教一葉不沾身。


層層殿閣列如麻，凡聖由來共一家，出入同門無二致，尊卑住位莫參差。月移柳巷千枝水，馬過潼關一片霞，倒卻剎竿無別事，長安市上醉風華。


曉嶂瓊樓脣所吐，喧喧車馬蹋王侯，不禁病眼空華結，卻戀深淵抱石投。總有盧醫施妙手，何如小白釋閒愁？須知仙島終無藥，空賺秦王海上遊。


施設門庭別露玄，為人徹骨有由然，刮皮取髓尋常事，摘目刳心慣得便。劍樹枝頭呈寶座，刀山林裏布青蓮，古今一片丹霞水，莫認成川血濺天。


淳風匝匝遍娑婆，蠱毒全消絕魅魔，雷雨以時農穀，江山定位海無波。牆垣城塹金為壘，阬坎溝渠玉作坡，八百諸侯咸嚮化，是誰不唱戴堯歌？


天普蓋兮地普擎，清珠四映碧波生，塵飛大地光無垢，風撼須彌神不驚。本未立同那得異？絕無虧處豈能盈？生情佛智俱摧伏，論劫迢迢永自貞。


異類潛行密行周，方圓任器悉能投，三千界內無蹤跡，九十六人不自由。出海分流穿曲岸，麗天杲日炤寰區，可憐諸趣隨身墮，手執還丹送白頭。


非玉非金可和調，如雲如蓋普周遊，門門互入形無礙，處處圓融跡不留。眉下何人非鼻直？聞中普證向誰求？不然火歇煙消後，一段香光更自幽。


千尋淮海夕漫漫，日布煙霜遊子寒，既善移舟諳水脈，自能舉櫂別波瀾。鐵航高駕將誰渡？寶所非遙縱步寬，大地直須涓滴盡，珊瑚簇簇現風湍。


脫珍著弊坐全潮，歌管筵中弄玉簫，每自移華兼蜨至，卻因汲水帶雲挑。衣珠不昧呼重惺，火宅添薪示見燒，因病依然將病藥，把竿隨處得逍遙。


隨緣赴感攝群蒙，心月孤圓法界融，大智普施無礙力，法雲遍布不留蹤。一音纔演機群應，萬德非將境本空，聞見永離分別相，師姑不與女人同。


就塵即指證塵心，天上人間總不禁，寶髻雲環風可即，冰壺縣鏡影何尋？金沙灘上移舟渡，藍水橋頭擿玉沈，賺得世間心力盡，琵琶又調別鄉音。


涅槃解脫總深阬，見到依然落二門，鏡吐菱華觀有色，月依流水渺無痕。為憐稚竹清風引，愛伴孤村晚炤存，腦後廓開千聖眼，啞人夢破向誰言？


清風明月坐盤陀，普應無方遍剎那，怖刺重重拔不盡，聞塵浩浩日增波。謾言慈眼周天視，說甚悲心如雨多？紫竹敲風君不見，醯雞蠓蠛誦伽陀


一箭西行十萬程，騰波劈嶽許誰爭？鵬摩霄漢難追送，象截橫流不及迎。司馬題橋取漢爵，曹沬按劍得齊平，若無舉鼎拔山力，千里烏騅豈易攖？


等平寶聚別無虞，天雨紛紛恣所須，網布隨情取不禁，雲舒稱意用仍腴。寸絲有戀醍成毒，脫體無依德不孤，試看王都得意者，當年原是舊貧儒。


塞壑填溝從地湧，七珍八寶一時拿，多年衣錦曾行夜，一鼓催春觸處華。水力難漂常積嶽，風吹不散布成霞，從前富貴非人得，晏坐嵒中興亦奢。


無幽不入細全該，萬象森羅蘊一胎，天曉藏峰絕影像，日沈遍界鼓風雷。暗中有體同人證，夢裏興悲化佛來，諸相破除日卓午，月窗無路喚君回。


淨極光通法法生，法生生處本無生，普遊足住那伽定，燕寂身周三有城。諸相解空俱不取，十門何證又圓成？謾於日午三更會，好看南辰北斗行。


同音異口語殷勤，遍布多方普立勳，莖縷蘸乾煩惱海，一毛示現剎塵雲。普天同慶知嘉樂，萬國觀光絕霧氛，秉燭不妨遊達旦，風流今古特超群。


皎如無量月空行，世翳全消海宴清，諸趣悉離長夜怖，有情普向智光生。眉毛罅裏堆山嶽，清淨幢中建剎塵，若箇不歸歸便得，五湖煙景有誰爭？


滄江霜落水生顏，倒影千重絕往還，煙月迢迢波路闊，魚龍躍躍浪聲閒。風恬喜送滕王閣，雞曉愁開函谷關，本自無枝堪遶泊，南來烏鵲莫躋攀。


揚聲止響有多般，羽扇綸巾定百蠻，莫謂修文盡偃武，總因假道破重關。光風霽月閒移步，短篴滄洲暫解顏，究竟何曾得究竟？擬心早已鐵圍山。


狼煙盡破指南中，善護金甌效至忠，無象無形春入律，不留不礙月行空。智愚所見多分別，高下相應絕異同，十五絃中彈不盡，自南自北自西東。


無欠無餘盈法界，重重門戶任縱橫，因依幻海成諸色，為有眾生立化城。不舍攀緣一切境，永離分別本無生，此中欲勘渠儂智，好向虛空背上行。


離合悲歡也大奇，華胥國裏謾遲疑，夜明符執忘歸路，天曉風來為別吹。華粉盡收驅蝶戀，槐陰不樹絕蟻癡，欲除諸夢先無寐，自識寒山仍在茲。


居諸日月炤良辰，萬類溶溶各自陳，大地撮來無寸土，萌芽遍發有多春。蟠桃果熟風霜舊，石筍條抽雨露新，一印印開無別共，莫教離幻外尋真。


一家有事百家忙，翳不生空眼自狂，何物受生曾示現？卻將十法喻郎當。靈根未種華先發，道樹不栽果已霜，直待毗嵐方得見，瞿曇取次鬢蒼蒼。


了了常知何所見？謾將延促計方圓，雲霞落水紅生浪，艸樹依岡綠到天。槌跡釘空話已墮，棒痕打水覓何玄？皇封自古無高下，不必吹笙玉女傳。


神女高唐夢未回，曉峰漂渺蹋青來，紙鳶對對拋湖面，木偶雙雙繫楚臺。畫裏山形呼厭客，杯中弓影禍成胎，賺渠夸父追陽燄，千里鄧林化可哀。


種穀何曾得豆芽？山呼谷應理無差，莫言雲散家同月，不必春來樹亦華。埋璧沖輝尚射斗，寶珠四映有誰遮？憶持曠劫終無變，舉念親承佛似麻。


須信壺中別有天，桃華如錦柳如煙，風雷遍威音始，爻象分明未兆前。指指尋聲終失旨，言言見諦已成筌，樞機玄辯河沙數，何似毗耶一默便？


不必楊朱泣路岐，歌童市巷有吾師，曲成盡是高山調，善聽還須鍾子期。一字驚心枯木囀，數聲遶屋靜猿悲，雍門若箇從中過，為覓韓娥一弔之。


本無位次絕遮欄，盤走珠兮珠走盤，漢地不收秦不管，觸渠難近背難瞞。相看歷歷形山面，壁立時時赤肉團，莫謂道場同解脫，幾人愁處幾人歡？


雷行雨施不居功，遍界橫行絕跡蹤，竹密豈妨流水過？山高無礙白雲通。手攀南斗魔宮遠，身倚北辰佛國空，處處風流渾不染，任它啼鳥喚春紅。


河沙寂炤渺無痕，大地虛空一口吞，巨細悉投體不昧，暗明普合智無昏。清波不透撈無路，有指難標炤覆盆，千日舒光非並立，一輪朗耀獨為尊。


恒沙妙喻不能該，大用雲興顯化才，疥狗、泥豬同一體，披枷帶鎖舞三臺。鑊湯錯喚清涼界，莖艸誰呈丈六來？調御十身不可見，魚腮鳥嘴鼓風雷。


梵語唐言事若麻，從苗辨地有參差，華而未實終多咎，聽若無文味甚奢。忠悃披陳鎔鐵石，讜言不諱定龍蛇，傾心說與何人聽？長憶將軍季布家。


同門出入不相妨，月影華陰宿小窗，公案兩重收不得，風光一路絕囊藏。瑤琴思寄還鄉引，玉管聲吹別怨長，舉步欲窮千里目，登樓更有好商量。


占斷風光作主人，馬蹄步步蹋香塵，偶因雷送千峰雨，究竟華無三月春。日月豈真秦世界？山河暫假漢君臣，茫茫一櫂風吹去，煙曉桃源何處津？


一事一經長一智，相隨得得賺人來，重過不見桃華面，玅舞空將好手回。破鏡豈堪重對炤？落華不可更催開，昔人非是人尤昔，一片丹心已著灰。


一豪頭上定乾坤，寔際和融顯至尊，佛大泥多何足異？船高水長有來源。碧嵒翻落銜華鳥，青嶂啼歸抱子猿，法界承恩知己力，縱橫蓋代莫重論。


千般泣露艸茫茫，葉落根歸十月霜，海岸已知無果覓，樹頭那得有心嘗？破沙盆足家常用，朱紫貴從熱眼忙，遍歷南詢誰可意？釣魚船上謝三郎。

