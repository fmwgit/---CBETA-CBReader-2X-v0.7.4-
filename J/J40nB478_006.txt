嘉興大藏經（新文豐版）數位版, No. B478 雲山燕居申禪師語錄


萬峰山頂鵷雛兒不向繁柯借一枝數載隨余竹食飲象頭高放入雲衢


自在峨下一錘紅爐裏面幾經回莫邪不假吹毛試待遇其人拔出來


春日偕遊興未終密雲彌覆暗長空殷勤欲攪西江水一棒攔腰起臥龍


泉石煙霞意已佳隴頭梅熟興偏賒和枝付與吾鄉子異日馨香滿地花


從來半肯半不肯全肯之時未是肯今付吾徒自肯人不特諸佛被汝綑


九龍笑倒到平城拄杖斷作兩三根撞著南城報恩子分付一根如是行


靈根未斬出蠶藂無奈嚴霜幾皺容今日陽和天色好千枝萬葉笑芙蓉


藂林不去已多年似此禪和亦可傳況復胸中解開口其行不獨走黔滇


傍著吾儕已十年從來不愛口談禪今日祖堂分付汝既做猴兒要跳圈


十年前在頭顱打今日方知腳底疼不獨此身兼大有都盧一座鐵山橫


既識此中無剩語文字何須用火焚今日拈來分付汝教人莫厭理殘經


不容解會不容禪但得心頭一灑然今日拍盲分付汝拍盲能治野狐涎


帶雪牛兒臥草塘不能狐兔不商量吾儕痛與一鞭子不特身橫丈七長


佛法而今可笑人傳燈二字不堪聞吾徒既是英靈子借重拈來試一評


丈雪曾經鐵一團須知痛癢亦相關吾儕非是私相與共許闍黎續正傳


始炙茅亭又炙亭兩番情緒意中橫何時共打雷音鼓驚起蝦蟆笑月林


只為胸中大有憑舌頭三寸慣欺人吾儕既囑休開口不罵邪禪自落魂


佛法人情有萬殊等閒勘破覺狂疏圓通寺裏親相委不似蒙童讀梵書


雲長殿裏炙吾儕共識參差泥土坏十四年前分付汝今朝特地起風雷


建立藂林頗丈夫不應閒坐嘴盧都祖庭近日多寥落借重闍黎極力扶


一見吾儕閱兩年許多心事盡犁然而今分付松稍月自此恒明照大千


九龍嘯月臥雲嵒拈起吹毛看布衫我把剎竿分付汝牛頭馬尾視風幌


不同族姓卻同年九載來參屈指禪今日不妨分付汝任君到處豁人天


不特雲山噉雨華又能乘興泛魚槎絲綸一把親交汝釣盡長江赤尾巴


咬人狗子不張牙白日無心吠落霞夜半賊來著一口惡聲不止護三家


但能不受偽禪籠始是一員禪衲子欲使吾門廢復興大端在爾從頭起


隨波逐浪幾經秋忽遇風雷志便休此日撥開雲路遠徑衝天上縱橫遊


古鏡重輝不計年胡來漢現印三玄今朝分付冰輪子體用全彰續正傳


吾家曲子韻偏長唱拍令人自歇狂今日拈來分付汝廣長舌底露鋒鋩


與我同行三十年就中底事已昭然雖將慧命親交汝密著無言把戒傳


佛法何如此日頹源流拂子竟成堆知君不是妖狐種徹骨驚回逐大梅


梅坪山裏梅兒熟雪裏生香光馥郁雖有守株司樹神也要老僧蜜分祝


水清原不謊龍魚未遇金鱗逐浪奇混著泥沙撒一網含珠老蚌起人思


不辭千里兩番來意在吾儕付囑迴信把源流書送汝必須妙悟歎奇哉


剃除鬚髮類毘盧不屑留髮假丈夫要做金毛獅子吼驚天動地走妖狐


職事吾儕廿有年叢林輔弼已周全龜毛拂子親相贈擘海吞龍震大千


滿目知君解度量拈來無不是文章只因多一之乎也暫屈秋圍再赴場


僅同日月滿寰區可慨時人慢緝熙惟我三鄉方道者敲冰迸出續多時


眼底眉頭盡放光惟餘鼻孔慢昂藏梅坪果子多年熟拈向弘山分外香


上大人丘乙己劉鐵之後一人爾磨礱三尺付吾徒虎穴魔宮亦任舉


斫額求人第一機秪因隔遠兩相期仲尼殿裏親相囑一領麤袍作信衣


拍天伎倆頭頭隔放下狂心處處通斗大圖書分付汝印泥印水印虛空


巨口無心太極渾大千沙界作丸吞如來寶劍親相委任是鍾馗也掉魂


新一日喜聞鐘遂把從前入夢中彼此既知宜杜口傳來一紙要流通


三教猶如一甕然惟君擊破海中天蘆花淺水非遊戲要獲金鱗巨浪前


心法傳來十六載籌君或恐忽其裁源流不是輕相許未若黃裴退得來


偽有源流謂某傳真返無紅紙半邊此偈分明付授爾不將付字得人嫌


投機之日可應傳況復相依十五年我把一燈分付汝龍潭吹滅此因緣


斷妄證真似不宜贊據爾管窺內秘外現吾欲與爾結為鄰奈何四果空相絆


頭上巖崔竹覆腳底寒蒲著坐看似適然怡然熟知三十二墮錯錯好個餬餅被人奪卻


縱伊講得十成未免疑信相伴不因遇著胡人何由心珠燦爛看看後代兒孫切莫學他熊耳山前斷臂血濺


白衣大士獲本圖利獨占高崗荊棘何忌


不打葛藤不食舊唾彌天問來秪是不諾唯壁可觀唯石可坐咄直饒未向西來腳跟早已錯過


凡所有相皆是虛妄況復傳來脫在紙上且道還有不虛妄者麼月中桂魄非顏色影入清江略見些


水長船高泥多佛大忽地展開令人驚詫且道驚詫箇什麼眉毛吞卻須彌盧眼光爍破四天下


要真便真要假便假不假不真除是道者若非道者鑽龜打瓦供養者誰雲濟之下

