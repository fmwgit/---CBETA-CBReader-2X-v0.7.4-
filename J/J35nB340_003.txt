嘉興大藏經（新文豐版）數位版, No. B340 慧覺衣禪師語錄


何須特地用心機萬里晴空露跡稀好去白雲深處看三更明月口頭肥


放出帷房一線風布毛抽處活虯龍汗衫忽地遭星火燒得如天大箇空


萬里煙塵一帚開幾回埽出面皮來姓名沒箇酬君問哭不才兮笑不才


斷藕絲中借一廛擘開霄壤就圖遷從來不葬黃金骨恰好南陽老漢禪


開口頻頻喚著伊缾間正好插花枝筆筒有箇螟蛉子不是冤家不是兒


甚麼面目再來尋烈焰燒空事未斟且問舌頭何處借日中猶抱月敲琴


抬眸促額應追魂劍斬潛龍海嶽昏爆地一雷難掩耳門庭千古獨稱尊


不道如何與若何金龍蕩起潑天波依他畫出葫蘆樣反貼門神見也麼


結舌烏藤倒嶽掀假途滅虢弄奇門昌黎若達此機用血染潮州八百村


得失分明自不期猛然失卻一雙眉光輝滿地誰收拾露柱燈籠拜相時


巨室高軒面面閒獼猴應順任躋攀夜深無處堪投宿推到朝陽殿九間


醉來發悶在西家猶把東家酒價賒莫謂相酬非劍客純清絕點袖青蛇


老農策杖鼓春回萬象森羅盡撥開犢牯不知何處放隨風隨雨謾疑猜尋牛南北東西弗浪尋一林深過一林深驀然退步徵端的蹋碎虛空滿翠岑見跡登山涉水意雄雄步步追蹤逐曉風更向白雲深處望全身獨露大荒中見牛青眉白眼難迴避七尺牶兒貫鼻侖不待加鞭呼直指參天頭角破雲根貫鼻明月村中耐歲寒殷勤調御不相謾時添草料無多少隨分些些任飽餐調馴疾作風威意轉奢踊身跨背直歸家蹄痕到處無蹤跡銕笛橫吹絕正斜歸家拋卻鞭繩孰與儔高歌欹枕自風流若人借問牛何在撫掌呵呵笑點頭存人飽山飽水飽煙霞一醉渾忘自與他大地不知何境界春深無處不飛花雙忘國治家齊任縱橫倒戈卸甲斂旂旌太平元是將軍定元是將軍定太平還原三家村裏留不住十字街頭弄爪牙無限惡聲彌宇宙剎竿隨處競龍蛇垂手


黑黑箇臉白白雙眼徹體無心通身是膽出全甕鵝破窺天管咦引起後來人教騙閻羅碗


團圓皓月形斑白髼鬆髮登曲彔木床說無盡藏法點龍象眼開人天瞎提起生白棒咦是甚麼椒薑者等惡辣


據何識見嬾而無幹禪又不參經又不看行不拘方坐不定案攜拄杖子接風顛漢可恨丹青弄紫朱等閒突出孃生面


長髮羅肩不修僧像遊戲字水江顛倒風魔樣純開銕面皮撞著三十棒咦見成酢蒜椒薑何待馬師鹽醬


精神抖擻形狀村陡施無所為用無所有事不通方言不順綹且道是誰湖山逸叟


不知不會煙蘿密穩得支那海晏清分付翻身赤甲鯉任將電閃代機衡


放出長安小犢兒喝聲震地吼如獅一莖楖栗親交付永續曹源世系絲


一塊殘冰水結成曹源底徹桂輪深闍黎獨坐溪西口惟放金鱗躍禹門


蹋破仰山彌勒院腳頭底徹玅高峰一莖楖栗人天眼任爾拈提濟北宗


幾將底事對爐吟拂袖無疑利害生劈歷一聲分付汝猛然毒鼓振山城


劈手傳書親看破拈花極則面相陳陽春一曲隨君調拍眼聲聲震石城


毒鼓聲前慣擊椎而今掉背不疑思謾將底事逢人舉銕額銅頭也皺眉


毒心毒口毒難留毒著闍黎已十秋毒氣囊藏藏不住放伊毒去毒禪流


未入門時先看破升堂不必再躊躇把茅盍處雄蹲踞拄杖撩天插帝都


甚時走出蒲團客幾度勳風噴上方撒手自開消息眼拈花微笑立承當


角徵宮商和者孤無情結下拍猶隃老僧仍付無情曲萬古聲洪振五湖


昔年有語契機來今日相逢不再猜分付文場獅子去任伊平地一聲雷


風穴銕牛開地軸汾陽拄杖破天關闍黎據此真消息一舉令人舌上斑


一呼一剳不抬眸玄險機鋒對面酬佛祖到來難著眼許伊把住接禪流


蹋破芒鞋走入川凌霄蜀道望巖玄輝天鑑地乾坤眼恰好窮征衲子禪


話到孤微會轉身頻拈訣子當烏藤要津不放龍蛇走唯許闍黎赤甲橫


要津難當沖霄鵠猶慕湖山七尺笻濟北家風雷電急一條白棒活如龍


鎖子無鑐豁自驚寥寥斗室殿機衡謾將消息逢人舉急速軍旂樹不輕


土面灰頭數十秋人歡客唱地祇謳老僧特與封符去坐定岷嘉率祖儔


入室垂簾不自疑箇中消息許誰知杖頭拂子親交付一任蓑翁道者施


照徹法旨元正心宗續傳寶印了達洪鐘密燦幽玄總持攝融然燈炳煥古鑑崇隆


立意堪同水底月無心猶是鏡中花趙州一句完全語門外人來只喚茶


布袋將來信手拈隨醫百病剿廉纖舌頭不著些兒味甘草黃連一樣甜


百尺竿頭一步前赤身不怕雨和煙就中有著騰千古莫作尋常浪蕩禪


痛撾痛打痛承當蠱毒砒霜儘一場濟北家私如是手兒孫窈窕骨頭剛


目下菩提會也麼行藏舉止莫蹉跎若將情浪俱澄靜自有蛟龍涌碧波


謾將底事默商量坐臥經行孰主張一日泥團親觸破石頭瓦礫也生光


父母未生前句子龜毛兔角雞牙齒猛然觸碎金剛拳伸手原在縮手裏


長短分明自翦裁如何到此更疑猜須知有箇無思算一度心花一度開


眾生心佛三無別蠢動含靈一體同靜聽谿聲和眾響明明為爾報圓通


源水玉缾恰當清涼八德和平微微動蕩些子淹殺俱胝有情


年老成魔顛話多石頭瓦礫古彌陀向來漏逗腳跟下試問尋常見也麼


撥轉天關地竅時鏗鏘句落化龍池而今更向龍池望步步金光襯馬蹄


錦江紋浪既經過且道縣巖撒手麼即佛即心明漏逗莫言沒奈馬師何


問爾默時默甚麼莫將生死作蹉跎若然捉敗淨明老一恁逢人舉似他


不是心兮不是佛堂堂寂照是何物有朝識破馬簸箕一恁笑兮一恁哭


老來無事可當情心口難離一卷經持到了然無所住金剛圈子不須尋


參禪切勿以知知要會無心處是誰日用尋常親薦得頭頭物物總相宜


詳看今日公案欲了多生前件佛敕者把金刀剃成一堂羅漢


風雨堆堆特地來欲求些子話頭回舉眉展笑三車備拱手擎拳萬象該遇柳經花隨摘採蹋山踐水謾疑猜一朝看破孃生面點首呵呵罵我儕


四大原來不是身分明卻是眼中塵終朝活計誰為主歷劫支持不是賓進退何煩分物我閒忙那識較疏親有人再問孃生面巴掌拳頭不順情


嚬吟拙韻次胡笳銕笛橫吹絕正邪蹋月素娥歌白雪乘陽春意報蘭奢搗音縱擊情攻耳拍眼頻催句硬牙久久未聞琴瑟雅喜逢獅象舌敲嘉


一粒丹心涌蜀東情如玉鏡挂穹窿浮雲不借清風掃野景何煩碧月通高鑑山河明不夜俛青民物照無窮幾般作略誰昭格百萬軍前第一翁

