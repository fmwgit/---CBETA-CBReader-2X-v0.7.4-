嘉興大藏經（新文豐版）數位版, No. B410 蓮峰禪師語錄


西竺應身娑婆獨步垂手蓬頭已敵國富無端撒土撒沙大似賊身敗露惡聲今古掛唇皮滿面慚惶渾不顧


捐身檀特伏波旬兩道眉毛霜雪春三十六宮留不住空遺一缽累天人三齡過了又三齡饑火熬如木石形弄得一場無合煞剛言夜半悟明星


水流風動誰能識鵲噪鴉鳴盡露顏應現豈惟三十二大悲救苦遍人間


洛伽之中磐陀之上箕坐巍巍接人靡量手眼通身兮超於見聞慈悲一種兮不可模樣何須紫竹引清風白雀久依也解唱皎皎秋江月一輪天人何處不瞻仰


蛤蜊說法特度仁君猶蓮出水遍界清芬洛伽留不住魚鳥各超群任超群何所聞如意高揮千嶂雲


稽首菩薩自在何觀潭澄靜夜雪覆長安太虛未廣芥子尤寬閒雲出岫明珠走盤圓通門戶塵塵啟月上青山玉一團


普門應現古如來雙髻平梳滿面埃得意高眠湖海外何須破浪待春雷低頭看孰心灰未到龍門點額回


不向洛伽藏滯貨卻來鬧市逞生涯堪嗟賣盡無人識流落一身知幾家


芥不投針立地忙強分節目賺神光雖然隻履迢迢去今古何嘗出大唐


咄哉小孩兒宛有丈夫作打透文殊門廓開彌勒閣腳跟在處兮截斷千差縹渺百城兮天飛一鶴


識義不識字是心不是風鬻薪與踏碓隨處展宗風何必傳衣夜渡呵呵笑倒山翁


清淨本然靡聞靡見妙用圓千化萬變能武能文能惡能善雄猛慈悲不隔條線福慧一如動靜雙遣面如滿月機猶閃電天人心傾波旬膽顫作諸佛之爺孃開法門之方便幸然現出宰官身頂門有眼須親薦


這個胖漢慣混天真不居內院遍露賊身高提扇子兮直令邪風遠播橫拖布袋兮可中有甚奇珍肚皮內參天荊棘面門上徑尺埃塵花街柳巷無人識笑裏藏刀賺殺人


這隊老臊胡從來好賣弄無一是真實聚頭乾打鬨寸絲不掛兮費卻幾許金針般若無言兮潦倒開眸作夢搔得自家癢處慶快渾身掃得聞塵淨時耳目何用布袋橫拖兮等閑笑破虛空蒙頭枯坐兮未免熱瞞海眾交參龍象兮現前水月一家師子嚬呻兮驚起須彌不動天宮受供嘴未乾猶望百鳥啣花送莫奉送西天東土佛梁棟


心月孤圓不勞直指瞻之仰之白雲萬里


剔起眉毛眼睛突出大地山河竟是何物


長年箕踞自困玄關鬼窟打破滿目青山


白雪陽春一擊粉碎四海魚龍切莫瞌睡


倒嶽傾湫乾坤陡黑托出摩尼風雨頓息


密運慈機虛張怒目嚮化菸菟無繩自縛


毿布衲補綴難全金針刺罷日麗中天


熟讀琅函東方月亮一句了然口掛壁上


未曾絕乳便解咬人況遭教壞牙爪維伸


既承渠力得路便行橫拈直拄疑殺後生


淨掃聞塵松風謖謖勘破觀音圓通第一


拾柿裁蕉塗鴉潑墨寫到驢年竟無一畫


隱几曲肱深觀自在不審人間是何年代


執持文字徒自勞神一篇閑語分付何人


重似丘山輕如毛羽一座巍巍掌握寰宇


團團叉口包括乾坤提起放下笑納風雲


不入那伽端然抱足若解轉身任君伸縮


三界獨尊更禮何物有情無情皆當作佛


貌恍枯柯道高震旦佛祖葛藤一筆勾斷五十餘年撒真珠大地眼睛皆自換分身處處現那伽休云獨坐錢塘畔


這隊古錐慣撾毒鼓佛世之鸞宗門之虎不是文殊問疾於維摩亦非龐公問道於馬祖賓主交參言不聞君臣回互面相睹去來現在盡其中東土一花開葉五洞上家風付與誰近得慱山高接武龍池汲浪活滔滔達磨口門猶未補莫謂僧繇畫不成萬松林下鎮千古


力擔重擔傑立叢林丈夫之膽赤子之心滅瞎驢眼脫太白針見佛便殺逢虎便擒簸土揚塵十有載座山頂上龍高吟竊卻文錢買履去高山流水不知音


纔離漳南便承祖印振臨濟宗新金粟令拈起破米篩隨處設坑阱奪食與驅耕風雷未足迅海嶽掀翻二十年返躑師兄皆受命模樣若教畫得成直待瞎驢成佛竟


稽首我祖濁世導師重光蓮灶廓振清規剖寶峰寶發金山枝五侯結膝萬象揚眉諸相非相徒費王維百年三萬六千日箇裏也須著眼窺


齒登四皓貌若蒼童規模遠大表裏融通吮金栗乳折鼓山兮龍蛇翻筆下山水富胸中身外無長物逍遙播祖風老更入廛垂手還我法弟川公


謂翁是佛鬚眉滿面謂翁是僊未拋邪劍謂是靖節先生五柳無栽謂是和靖居士梅花未種袍笏不欣溪山長眷格外之操可仰可扳形中之寶誰稱誰羨羨不羨憑藉筆尖通一線


心月孤圓光吞萬象萬象現前鼻孔遼天與夫二三老漢對談何事盡其五千餘卷了不能詮白雲淡泞兮從容出沒丹崖壁立兮孰可比肩正法于今皆掃地謾將賤賣作真傳


這個阿師言而不言住而不住大地是家欲從何去杖頭杖底兮撥動清風師子戲遊兮不求伴侶老成若再見諸方八十趙州即是你


怪石巖巖奇花簇簇一榻高閒四維清樂山中之僊雲外之鶴隱宰官身現長者作唾令自乾攪亦不濁遺書子孫施德耕牧甲子從頭數到周烏山轉作無生國


立拋閨閣振龍泉度盡家親脫世緣不媿龐家成四果已超孟母訓三遷眉班露出末山頂脈遠正承愛道傳匪但姑亦賢女亦賢且有鸞膠續彈絃蒲團下竹杖邊盡是空王未語前山巔巔水漣漣樹數株經數篇須彌為筆寫難全分付爾公高著眼滿盤托出老婆禪


當年借路過烏衣閩漢山川更險巇夢境一場陟歷盡春風花發故園枝爛熳花飛春復秋堂堂晏坐息馳求等閒坐得蒲團破慶快溈山水牯牛


不耽世味自童真壯歲侍師遍問津兩處招提同掌握蒼蒼鬚鬢已如銀面目未生兮何所名邈佛心無相兮不可疏親蒲團坐破知何日智鏡常明夢不侵


咄這年少超超卓卓曰佛曰禪不耕不讀脫先進遺風恃文章滿腹為竊渡蘆之贓翻投面壁之殼一身無處不風流何事荷擔多絡索若遇法王正令行撥轉杖頭與一摑線路傍通知不知毫端變化君頭角


即釋即儒無解無縛自有山林何須樓閣蒼蒼之松巖巖之硌雲出岫其無心書橫攤以獨樂壽不問于王喬身已齊乎鵬鶴吾道何聞幸無穿鑿


宴坐磐陀了然自得諧老室家未嘗間隔子承父教兮道者遺風共話無生兮龐公標格舌頭不動聲如雷舍卻觀音誰證得


荊山之璞赤水之璣所聞者廣所見者稀何為品譬節烈相暉林有黃母少守貞幃慈音遶膝檗志如溰縫麻衣煖嚼雪療饑案盈烈史女教玄機雖遭患難高享古稀不假春風頻點綴蟠桃香已噴僊衣


身無可藏齒尚未補腦後見腮風前播土入與筆硯為儔出與犁鋤作伍撞著夙世冤家費卻一張弓弩半生漏逗得人嗤恁麼為人太喫苦未喫苦不作不食慚懷祖霜劍西堂請


爾其生耶豈非鹵莽慧不滿升福不足兩隨處浮沉逢人勉強既落丹青何妨卓賞樹老葉稀水流石長纔著破草鞋江山痛腳指不傳臨濟宗焉得少林髓髓處結生冤拔人出死水面目雖可憎英靈奚足齒一回相見一回羞自己頭屙自己屎若海首座請


稽首老師翁道譽蓋先達大用活如龍玄機峻似岳棒喝一齊施人境兩俱奪挽澆漓之風瘳瞑眩之目叢林歷踞而萬派朝宗正統弘通以赤身荷法誰云不是馬大師天下英靈遭踏殺


這漢不受羅籠反招殃禍親見汾陽錯禮達磨鯤鯨直釣兮玉麈橫揮英傑熱瞞兮金毛獨坐一身隨處得自由罷駕銕船向九座座山知幻爾首座請


耳朵卓朔鼻孔軒昂未曾描寫已露堂堂或鉤或錐兮提持自在一語一默兮文彩全彰師子生來師子子幾回哮吼震諸方云何又逐春風去為愛常山一脈長光澤常山霜劍首座再請


坐若孤峰映日行猶活水流川金睛眼昂頭拂尾拄杖子覆地掀天不圖小利不豎空拳阿誰烈漢直契機先一枝拔出千花外萬善同歸萬象前萬善天懷本西堂請


眼若星光貌如柴瘦展驅風逐電之機開呵佛罵祖之口陳年曆日一筆勾笑看瞎驢成隊走買山莫悵無錢養子誰知若母生涯不盡白雲邊從人喚作騎牛叟白雲默山演西堂請


椹衣赫赫猊座巍巍眼光驀射鼻孔下垂犀扇不取布毛不吹有子憑呼喚未嘗別指麾驊騮豈但馳千里濟北風高任遠追雪英中侍者請


這齪漢甚無端埽直指慣熱瞞逢鱗則釣遇案便翻六處冬行春令半生腳瘦鞋寬見面聞名誰不識白頭猶自踞木蘭石憨西堂請


頂若峰高臉猶核瘦胡蜂不戀窩獅子合咆吼閒拈龜毛拂明瞞逐塊狗言語顛倒顛如籃盛水走老漢真儀描得就笑他普化翻觔斗徹空西堂請


昔年此地發春風芳韻襲人西復東大樹蓋出培得久枝頭梅子熟雙雙孤山心澄印人二西堂請


年少奪錦標垂老臥庵舍兩孔氣沖天雙瞳光照夜棒下辨龍蛇海內騰聲價果是忤逆兒不妨將伊罵罵任罵一幅壽山永高掛壽山慧嚴西堂請


面玷朝霞胸空魯史開寶幢花結寶幢子誰偽誰真匪朱匪紫舒展收藏總由伊從來機用如雲駛龍華自牧上座請


嘯月臥雲疏懶行徑種田博飯本分生涯曾向此山幾經寒暑復攜竿木遍弄爪牙翠竹蒼松皆依舊今年樹吐去年花雲峰監院古請


貌如古木頂如峰嬾散無能振祖風拄杖凌凌長閣壁從人喚作住山翁遯庵常住請

