嘉興大藏經（新文豐版）數位版, No. B471 空谷道澄禪師語錄


佛現娑婆稱大雄佛遊兜率利天宮佛身充滿三千界佛體圓明萬象空佛入涅槃開正眼佛留舍利樹宗風佛搖六振回光照佛法流傳宇宙中


法初帝釋禮三請法說原來為利生法指邪途休去走法開正路任來行法幢豎立智燈現法雨流通慧眼明法付當機莫錯會法無一字與人評


僧是人間大福田僧拈直指達磨傳僧堂寂靜悟宗旨僧丈喧譁談妙玄僧正道高龍虎伏僧平德重鬼神蠲僧明大意出三界僧脈聯芳續有緣


四七西天東二三一般古老會裝憨只因一足收伏六宗顯海南言下投機傳直難堪三更入室付衣缽半夜到廊受氣慚神秀只今成話柄惠能千古水香甜一花五葉芳芬後萬派千宗弄碧潭張射擎叉真作用吹毛打地假包函如雷棒喝驚天地似雨機鋒振邑郯水底游魚聞妙語山中走獸聽玄談揚眉咳吐通身藥摘草拈花遍地藍獅子窟中生子獅曇花叢內開花曇自從斷臂安心過除啞癡聾盡是男


者箇古老慣弄顛倒既喜東土帝迎恰好當機不薦掉轉面造著實無情脫空何惱摘蘆過江直入山島面壁九年一身枯槁神光立雪一夜天皞斷臂安心只教自討直至而今痛未休乾坤大地盡香草擔蒲換履任西東來好不如去得好


蠻不蠻兮漢不漢黑頭蓬髮東西絆蘆花隻履隱孤峻只得神光把臂斷


中天四七震作初祖一撇不安半言不吐適問大意泥原是土西號彌陀東釋迦一箇興文一箇武


摘蘆過了江一身潔白白忘形面九年何等不真切輕動些鋒鋩弄巧返成拙只因妄誕不誠實惹得一花開五葉到如今拖泥帶水無休歇


慈心妙智度閻浮隨類化形何日休剔目林中因父患捨身巖畔為真修眾生未盡還張網苦海吸乾不下鉤過去明王真佛母洛伽清範永長流


自性眾生先度盡不勞教外覓玄宗兩環錫杖接三有一頂袈裟蓋九峰須向人前使玅用曾聞佛敕戒神通傾心行孝感天眷盡力全忠受帝封


利生預現一輪圓五彩神毫照大千百燄光前觀景致九重天上睹飛蓮閒雲那許入金殿快象不騎駕鐵船隨紊蕃藂行密行不知誰是真普賢


牢拴布袋待龍華願出劫增原未差芒履踏穿領路正面皮笑破慮門斜婬房豈懼呼為舍酒肆何妨喚作家直示善財彈指處層層寶閣露煙霞


靈山願力幾能為在處祗園不教頹有道當家叫疾應無心長老遣如飛催齋化供無停日捕盜巡山豈暫時若向叢林不衛護石頭瓦子化成泥


哨齒人天鎮道場邪魔魍魎如消霜珍饈美膳供諸佛六味調和敬十方一菜一瓜出信力點茶點水敢先嘗火杈頭上金光現百沸鍋中看鑊湯


將軍想是上方來站立丹臺定有懷恭詣道場護佛法切須胸內別安排太平全仗英雄勢世變無非威力偕曾在靈峰山海願法幢豎處顯奇才


四胡四漢四少四老一夥狂徒隨風顛倒掩耳偷鈴無限支表錫飛騰空缽擎梵杲伏虎擒龍渡海遊島方方遺跡處處討好不避婬女常近酒保好住山林喜依水草甘忍饑凍酷愛煖飽立如枯樁坐似死槁一動一靜百機百巧問何大意粧箇不曉神通饒爾玅千般誰奪玲瓏無價寶


螢光飛出擬天星蒲劍流來豈是萍出世原非求富貴修心那怕受伶俜縱無縛虎擒龍志自有通天徹地靈日用平常依本分飄然到處一罏馨


嘴臉不同心腸一樣不樂人間好居天上近佛遠魔修真除妄神通運行水火升降三界十方任自遊雲霄劫外隨心曠而今幸入三摩地丈佛威光出劫障


青紅黑白幾箇村漢腳踏魑魅手握弓彈聲若霹靂眼如掣電摧邪輔正扶危救難塵業消盡心光明燦皈依三寶鎮山門善惡人來作證鑑


慧日朝朝出海東羅那延窟透玲瓏楊郎本是凡夫子魯智無非齏蠓蟲一念回光成正覺傾心向善悟真空靈牛不用繩條引良馬何須鞭影雄


錦繡峰點萬歲燈山河大地瑞光新栴檀林內現千佛荊棘叢中隱萬牲造像描真已弄已騎牛覓牯人尋人清涼石上仙留跡洗缽池中龍晒鱗


峰頭挂月等扶陽只待維摩慢下床八德池邊正講道九蓮臺畔雨花香無根樹繫金獅子絕影山攔白象王實際工夫擬欲道雞鳴已放兩三光


岤山前四路通紫霄霧裏現金龍碧峰立誦雨花沛鄧隱坐升瑞雪濃澡浴池魚多變化啣華巖鳥任長空文殊聖跡觀無盡如月千江映水中


四山讓我坐中央七佛之師古道場千歲藤焚香即火萬年冰化水如湯碧獅子吼聲遠來石觀音吐舌長前三三去該多少玻璃盞內聽鏗鏘


惟有者箇老漢不畏鑊湯爐炭終朝說夢哄人每日勞形擔擔印接臨濟正宗二六靈芝發蔓而今遍地掀昂香煙普天撩亂君詔王迎不諾龍降虎伏無憚桂花朵朵馨香碧樹枝枝開燦撥開人天正眼發明三千公案天人送供不為奇百子千孫傳震旦


一莖拄杖撐天地七幅袈裟覆十方醉佛樓前吐惡氣萬峰頂上放毫光殺人場內救生死選佛堂中利杜康兩枝燭一瓣香供養破山大法王


膽包六合勢壓大千手握白棒殺活無邊一場懡識者爭先不是粧模作樣法門理所如然咦真是曹源一夥客棒頭如雨接人天


吾師和尚一生眼曠貧不棄交富豈攀望諸事從權毫無欺誑應世清高說法嘹喨前好規模後效榜樣問機合符答語雄壯棒有順逆喝無收放凡聖齊打智愚同喪掉轉頭來渾身舒暢死中得活纔算的當咦接物全憑三寸舌利生獨仗一莖棒


誰將老漢畫全容除是僧繇敢弄鬆四大不同天地幻五行豈共乾坤濃真空妙相常清淨假幻玄機有變衝如月千江隨類映孤高豈肯受褒封


精嚴佛業範規清遺制後昆效樣行想是波離慈愍眾莫非那律惜憐嬰悲心片片重垂手浩氣昂昂立法旌燕落魚沉名廣濟法幢亙古豎嶸崢


幾番風厲立綱常真我法門大棟梁微細律中全萬行施為戒裏有多方明珠現出降龍葉斂收伏虎囊破面頭陀重應世宗禪教律仗光揚


諸山耆宿志同虔盡力塔前禮佛天百劫功勳含舍利萬年道行結靈璿心誠返看本光現意竭常聞覺地蓮一念精專香已竟不勞舉堂望西乾


不分晝夜禮浮圖八面四方香爇爐五體投塵非至念一心無雜絕精麤光從天際影邊現瑞向祥雲霧裏殊識得本來真寶塔渾身舍利通身珠


聽得雲端簫笛聲馨香陣陣太豐清一圓寶蓋輝天地萬道錦衣遶楚荊龍種臨凡民永樂壽星主世物長生曾聞王母蟠桃會大集班中尚有卿


菩薩應跡現王宮引領群星助國風放下世情譚妙道撥開心地顯英雄人間共祝長生佛天上同參不老翁拄杖流傳無量劫可同千歲樂華嵩


治世福星佐楚南森羅萬象盡包函金龍有意飛滄海皓月無心映碧潭自古恩全難選一公仝德備可呼三不惟萬佛堂稱讚五嶽四山俛首參


金丹本是長生方說甚瓊琳玉液漿不以乾坤為鼎器惟將動靜煉純陽兩般藥物緊收斂一味膠梨常放光八洞壽星齊慶賀仙桃佛果滿盤香


跳出戎場入佛堂誠心端禮法中王福如東海前修廣壽似南山現作長眾聖班中無雜士群仙會裏有純陽仰觀天象壽星降八洞齊來獻一觴


桃園果熟幾經嘗一顆到唇千載香玉骨金筋通上界神形具玅入仙邦本來佛性無增減過去聲名誰久長想是桑田任復海從頭算起壽無疆


黃河清應聖人生鳳若鳴時飛鳥驚蠢動含情霑德化蜎飛蝡類仗光明道風吹去萬川爽慈雨飄來百草精仰視福星無可祝佛前唪誦恒沙春


春風幾度雨花開最喜今朝香滿臺寶鴨爐中飛白鶴佳賓堂上走青駘聖賢長向十方集仙客遂從八洞來瞻得壽星臨楚地同稱華祝衍蓬萊


佛敕善人為學家常開四季不凋花青松枝上挂明月翠竹梢頭結彩霞鶴集滿庭鋪白玉菊飛遍地布金沙一般都是蓬萊景更有壺天趙老茶


久慕善人欠就頭今朝特此為添籌千年福果將函進萬歲藤香望注留胡餅苦茶僧日用羊羔美酒君前修願同海嶽無增減共與偓攜手遊


天佈雨花四顧濛瑞生雲裏現玲瓏山林草木霑慈潤土石含情仰德烘文翰三才四海振道高九鼎五湖充壽星臨世香千里陣陣吹來貫碧空


欲赴蟠桃無一般老君爐內借仙丹黃龍神水能調服白象醍醐可和餐點石成金溪水酪磨磚作鏡道風端東方見海乾三次不識人間幾度歡


撐持常住苦修行戒德清高百事成布種先將意地穩栽禾預治心田精開花自有蝶枝舞結果安無鳥樹鳴古叟名呼長壽果和盤托出為添庚


太平晏樂勝仙家說法之時布雨花西望月沉起東觀日出長煙霞靈山聚會餐甘露王母蟠桃飲玉沙特取真龍三峽水蒙山烹就添籌茶


人生恰似夢陽臺若得醒時一旦灰丹桂月中攀可就飛仙島內邀還來雖然貿貿虛塵世且自徐徐葆聖胎正問春園桃熟否誰知方朔暗偷回


日暖風和獻苾濛山高水闊隱玲瓏峨眉雪積連山白巫峽陽來帶水紅花底聞香氣未實鏡前望色影長空三番四覆儘思量八極六寰長栗蓬


月明如足印當天回顧川流亦復然楊柳枝垂掃半缺荷花葉墜奄重圓不聞不睹一千摑若見若知三十拳切忌翻騰迷逐塊一聲響亮萬機全


劫外今時不二光風從花過異情香虛空面目有誰見般若門庭無覆藏水窮山盡轉身玅爐炭鑊湯出世良機謀豈用勞心力一味平常自在方


龜毛索向手中卷渾把頑牛鼻孔穿拽轉頭來聞法令稍生擬去痛加鞭無根樹下煉三七絕影山前養十全不動動中忘四相一聲吼倒梵魔天


大地原來一草場尋常吩咐牧牛郎先揮塵土徐徐喚後洗毛皮漸漸光犁轉乾坤不算力踏翻三界豈稱長切防月老眼花亂錯認顛騎倒上方


出入尋常懶記時逍遙那覺路參差忘機喜唱無腔曲對境惟吟沒字詩飛錫幾遊秦漢殿駕船數過黃虞祠北邙盡是英雄骨誰肯思鄉會故知


瑩瑩冰鏡一輪孤照徹山河萬物殊日霽天空無四相春溫秋爽絕三塗花香不仗東風力梅熟何須綠葉扶謾道主人無別幹常觀星月度蒼梧


威音勝地事如何萬劫功成一剎那古鼎寒灰飛殿左經年枯樹老山窩嶺頭不管煙雲密世外寧知歲月多漠漠全無生滅意大圓鏡裏隱彌陀


原自天然大白牛本無欄圈任優游馳南奔北隨吾轉下地上天誰敢收頭尾斂藏含萬象橫身抖擻有千謀一聲吼出驚山海駭轉黃河水倒流


不同萬物與凡流剿絕煙霞有甚謀蓋此乾坤荒草地只因宇宙亂波浮達磨特此來東土直指明心當下酬若與虛空同面目有何水草有何牛


齊家治國百無憂浪蕩江湖隨處謳唱首還鄉到岸曲游魚跳躍不吞鉤百茅百草成包裹一戶一家叫老舟人說賣完三擔假我云獲得一場愁眾生好度心難度撥轉船頭也罷休


世間多少太愚蒙不信因果佛性同富貴宜當皆富貴貧窮生就應貧窮雞豬鵝鴨與牛馬魚鱉龍蛇和鳥蟲百物天生人所食燒香眼瞎聽經聾


漢明聖主夢金仙日月橫擔照滿天八極六寰求佛法九卿四相覓良賢蔡邕啟奏西方去行到中途遇二禪迎得佛經還本國皇恩頒詔普天傳


後有達磨航海來梁皇迎接上金階玄機不契掉身轉通國人迎請不回土面灰頭但舉掌如同啞謎叫人猜靈兒識得者消息無佛界中去賣獃


當今現是人王佛還在佛前求後局迷誤眾生不肯修聰明漢子自埋沒但觀世上富和貧須聽街頭冤與屈轎馬控挑一樣人前生修積今生足


既得為僧報佛恩無修無證枉為僧山間養就擎龍手林下結成縛虎繩要與人天開正眼定從佛祖豎傳燈如雷棒喝驚天地鳥獸聞之齊著驚


一元大武出天然正現真如紺殿前體賦金剛符聖壽身離劫火享椿年常居淨地忘生滅豈與牧童共往還頭點無勞鞭策力名隨寶剎耀西川


性戇不求人牧養蘚苔擬是青毛長階墀雪厚體清肥器局堅凝無鹵莽南畝不遊身自閒甘霖一灑形骸爽只愁犢鼻渾難牽蠢爾行人空費想

