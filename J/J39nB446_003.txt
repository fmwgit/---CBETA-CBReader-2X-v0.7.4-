嘉興大藏經（新文豐版）數位版, No. B446 靈隱文禪師語錄


哮吼如雷氣岸雄，頻將消息耳根通，棒頭手裏知輕重，敲著腦門始化龍。


虛擲韶光又一年，誰催玉漏物何遷？一聲爆竹風前薦，驚起猢猻夜簸錢。


春日尋詩度野堂，梅花幾片襲衣香，水雲聚集拈新句，霹靂雷轟豎法幢。


大器大根連大葉，撐天拄地豈尋常，而今果熟馨香布，遍界山河不覆藏。


師子林中師子山，爪牙就刺人間，有時哮吼於東土，百獸聞之心膽寒。


白棒一條隨縱橫，諸方聞著膽寒驚，師王授受金錐客，臨濟門庭重復興。


世亂奇逢清淨侶，調心三月豈常情，普門瑞氣連天際，杖笠五湖放眼睛。


春逐風和柳葉新，桃花正放思靈雲，而今多少失迷者，不效前賢惜寸陰。


老僧佛法大悲慈，說向人前令爾疑，十二時中休放過，話頭舉起莫教遲。


一株丹桂嫩蒼蒼，細葉輕清傲雪霜，莫道獅山無雨露，他年有日噴花香。


隨師伴友住山家，惟有溪山帶翠霞，警策之人茅下，一天請日梅花。


父母未生一著疑，經行坐臥緊提撕，忽然悟得本來面，不與同倫分外奇。


法幢建豎爾勞，一曲胡笳唱和高，憶昔當機亮首座，而今始識鼓風濤。


發脈滇南第一枝，中興吾道莫依俙，直須奮起牚天力，大吼乾坤始震威。


茅屋橫杈三兩間，栽松種竹遣清閒，時來無事蒲團上，斜月臨窗自揜開。


月逐潕陽不忍分，風敲錫響一肩雲，有時和得無生句，破格家聲世所聞。


翠屏禪院白雲間，露出翠屏作壽山，若識其中端的意，低頭問訊省親顏。


建立法幢三月餘，時拈祖意向君提，不知會得些兒否，莫負靈山付囑渠。


善勢洛陽名海宇，掀騰百億作金湯，頻提祖意君知否，漫負三年選佛場。


完具吾門潕水時，袈裟腳下莫狐疑，江南風味同禪味，了得些兒法法宜。


喚作火坑原淨土，拈來全露豈須參，相逢如辨真消息，月在長空影在潭。


舟去秦川過鄂州，輕橈搖動洞庭秋，不忘潕水投機處，載月歸來樂自由。


學道猶如敵萬兵，張弓架箭破重城，有朝識得大梅意，莫效大梅佛即心。


父母未生前，何為本來面？珍重獅子兒，看取石鞏箭。


少年有志要勤勞，每日詩書共月敲，若識前賢全大意，恐將聲價與天高。


袈裟拈起親分付，一任依山傍水行，勝過當年瞌睡虎，爪牙切莫露人驚。


濟北兒孫大不同，當陽一喝震宗風，護身符子密分付，莫道老僧瞌睡翁。


憶昔靈山第一座，而今接續法王兒，鋒鋩寶劍親分付，臨濟中興獨汝持。


靜樂相逢憶昔年，師王授受與齊天，今朝分付無無法，一任江南處處傳。


世亂紛紛話別離，誰知聚首是師兒，老僧與個杖頭子，打雨打風切莫疑。


千里途程呈舊面，鋒鋩獨露阿誰知，老僧付柄吹毛劍，臨濟宗風殺活持。


師兒膽大又心麤，哮吼驚天震五湖，踞地威獰人莫測，爪牙獨露在皇都。


寶劍鋒鋩佛祖冤，顛拈倒弄有三玄，缽囊舉起親分付，綿密古今續正傳。


開口驚人舌底長，幾回默契普門堂老僧，始識峨眉客，踞地威獰白象王。


師兒哮吼震乾坤，一喝鋒鋩海水渾，今日老僧親囑付，栴檀林裏報吾恩。


相逢幾度老闍黎，痛棒三番令爾疑，折腳鐺兒深囑付，孤峰頂上縛茅茨。


當機親切語分明，喝徹人天海嶽淘，獨有濟公超世外，高提祖印棒無情。


明暗相參殺活衡，一條白棒那容情，今朝付汝歸山去，罵雨呵風任縱橫。


數載巾缾竟未疏，明來暗去自如如，破山印子親書付，持遍天涯胤祖圖。


道人旅次日登臨，便憩雞山獅子林，斷貫索頭穿孟浪，破沙盆底待知音。芒鞋有耳忘行腳，拄杖無情起住心，華首門高衣缽在，自從微笑到如今。


黔山卜得一雙獅，且歇天涯箇杖藜，高卓茅蓬橫架榻，密栽松柱順牽籬。爐燒翠葉當風竹，鎂煮黃花向日葵，剛到林邊行半匝，谿深舀水被人知。


錯綜滇池臨楚塞，經緯黔地客雲蹤，松聲密密依虛席，竹景森森放短笻。路隱林中僧寺隱，山重谿上佛樓重，雖然置缽延祈夏，直為安禪伏毒龍。


清浪城邊上下航，櫓聲直入瑞雲堂，一冬毒鼓恒敲唱，百日膠盆信舉揚。惟使千山風月化，何妨萬壑水雲忙，浮幢高樹東南地，將謂無人學楚狂。


鎮遠山城列翠屏，從今紫閣已禪燈，煇煌楚國由黔國，照徹胡僧與漢僧。奇嶂千尋翻鳥落，飛泉一道瀉龍騰，舌頭裂破岑樓上，延客終朝打葛藤。


有問源頭何處發，還從此地起玄聲，泠泠韻激千林迥，歷歷梵傾萬壑鳴。欹枕客窗疑夜雨，風流僧蹋雜松笙，就中若識春濤意，山自悠兮水自清。


巖亭孤迥倚天開，空籟漻漻欲下來，短翠風生棲鳳竹，疏陰月度舞花臺，橋橫洞口連青漢，藤挂芸窗繡綠苔，坐賞其中世外樂，一朝莫厭到千回。


金鐘高挂玉樓中，清夜輕敲聲梵洪，有耳能聞歸落院，無聲解聽奏深宮。數番訝韻和虛籟，幾度餘音續晚風，借問圓通徹遍處，飄颻嘹喨半浮空。


誰散六花墜滿溪，由來乘興話難題，穿林野鳥峻巢失，度嶺懸猿怪穴迷。五夜色粧粉紺闊，三更光吐彩丹梯，也知素質從虛幻，堆積何勞疊戶低。


嵯峨峭壁倚壺天，鳥道騰騰蹋日邊，碧漢嶺頭雲鶴，丹梯閣下洞飛泉。月穿池沼溪，柳度松階煙，有問蓬萊怜利客，莫辭消息到人間。


乘風散暑竹門開，近水涼從谿上來，欲伏禪心同野鶴，不妨欹枕臥高臺。拖雲探水烏藤杖，荷葉滿池甘露杯，對月栽詩分字韻，幾回惆悵愧無才。


遙望雙峰紫氣浮，雲公邀我策鞭遊，浪翻綠水霞生含，雨洗蒼山翠欲流。曠野經騎舒暢快，未曾著錫興偏悠，舉眸天籟歌無盡，回首溪聲韻不休。


久聞名利聳峰頭，今日誰知策杖遊，雲度斜窗似墨畫，月臨高筧泛泉流。青松枝茂禪房靜，翠竹影濃花徑幽，欲隱此間聲價重，徘徊逸興復登樓。


東升旭日雨初晴，鶴放丹霄羽翼輕，翫賞登高山境曠，興生猶豫筆尖傾。蘆花向暖秋光淡，雲衲朝暘艷色清，世界輝晃明皎潔，哦成禪賦五湖。


鎮龍溪上鎮龍菴，水幾曲兮溪幾，風捲波濤宜韻，雲搜竹徑度幽關。鐘聲樹，影縈窗弄壁間，此處情深描不出，遊人到此不思還。


紫溪一帶薜蘿鮮，萬里披雲入洞天，蘭臭亭高花有露，胡麻飯熟火無煙。泉聲瀝瀝鳴絲竹，巖谷悠悠奏管絃，欲問桃源端的意，避秦秦世是何年。


鳳舞丹霄鶴舞巢，洞天卓錫養龍毛，閒遊花圃流雲滑，時掃柴門風竹嬌。皓月點開怪石眼，飛泉長挂渡河橋，庭前徙倚頻敲韻，笑破溪頭碧玉桃。


玉洞孤危半倚天，朱扉懸月照長川，苔文似錦難描畫，仙籍留霞喜共傳。赤壁龍吟疑夜雨，綠巖虎嘯聽飛泉，誰知此處乾坤別，怪石玲瓏惺舊顏。


何年闢古寺，竹徑白雲封。窗破一樓月，鈴鳴幾樹風。說禪明祖意，談笑惺山空，幸逢諸勝侶，願祝大清宮。


峽雲深鎖處，橋迥分相宜。水綠斜開面，山青暗展眉。松頭放鶴舞，洞口問龍之。石籟鳴清韻，悠然索我詩。


此山高萬丈，鳳舞出雲霄。閣迥接天籟，溪回詠海潮。鐘聲空院發，竹影石窗搖。四顧有餘興，聯詩帶月敲。


策杖訪精舍，披雲度幾重。壑風飄遠磬，澗水擊疏鐘。苔蘚上階綠，柳煙入座濃。誰知行樂處，祖意在孤峰。


石窟藏書圃，洞天接日斜。青山橫翠色，綠水泛流霞。惺面池開鏡，破顏林吐花。乾坤迥別處，那復問仙家。


玉洞橫階上，山城落鏡中。沙迴兩岸闊，月映一江空。亭僻渾無擾，樓高別有風。羨渠清夜話，留寄與靈公。


旅泊閒無事，推窗看六花。歲除唯撥火，夜守只烹茶。此道何新舊，妄情自減加。春來梅競放，百卉任排芽。


別來記何時，殘雪已空墀。梅謝誰同詠，春回我獨思。因之懷舊侶，遂以賦新詩。石上月留坐，惟餘瘦影遲。


極目天涯外，滿山黃葉飛。雲高鶴夢冷，水澗鴈書稀。隻影三巴近，孤舟萬里歸。何期同聚首，眷念日依依。


為尋龍隱跡，策杖入深山。雪點梅花上，泉香石室間。貌高年復古，心練鶴同閒。始識清修處，扣扉世外攀。


祗園樹久茂，香剎待君開。掃石留雲住，洗池邀月來。一江風織錦，兩岸葉浮杯。清夜鐘聲出，登臨客未回。


清香蘭臭味，興至筆花開。人語三更寂，鐘聲五夜來。簾疏星代燭，茶熟月臨杯。今夕與君坐，敲詩客夢回。


因過曹溪水，忽逢鱉鼻蛇。洞門開碧眼，石堀臥丹霞。饒舌無多子，破顏有幾華？妙年於此處，日以趙州茶。


野寺依雲宿，秋山放月遲。燈傳三世焰，桂發萬年支。午夜留分韻，凌晨起別思。長嵌詩幾句，莫負白頭絲。


三二探奇者，俄然得勝遊。凌玄銘古跡，普慧啟今眸。竹粉黏襟細，竇雲出洞幽。徘徊難盡興，付與五溪流。


復聚由雙桂，香分異國敷。幢標雲世界，法印水天湖。是洞龍驚舞，無山鳥不趨。連支雖送別，未免晤京吳。


崇江秋水碧，殿閣宿煙紅。今夕黔山月，何時楚國風。詩留千古韻，話賸五更鐘。復做思，杖頭猷未窮。


曳杖因行掉臂遊，藤蘿深徑鹿同儔。不知仙子歸何處，野鳥銜花去洞幽。


散暑尋詩登寶閣，丹梯百尺繞雲頭，不知身在諸天裏，更覓諸天頂上遊。


嶺頭無日不生雲，龍象依依孰忍行。若要此間留得住，江河誰肯更傾盆。


山自幽幽結一茅，雲來入戶每相交，倚欄唯見籬邊菊，對月吟詩誰共敲。


楚王邀我鳳凰行，偶度鳳凰細論心，昔日靈山今似否，重拈祖意笑相迎。


悠然耳聽無聲也，目擊波濤似渺瀰，會得熏風無限意，竟從何起復何之。


名壓江南應世才，筆花紙上為君開。月中丹桂今秋勝，佇聽高攀得意回。

