嘉興大藏經（新文豐版）數位版, No. B432 幻住明禪師語錄


花氣飄然覿面生，開敷林野醒其人，掀翻逐臭尋香客，鼻孔撩天此日聞。


山中行。任運優游翫白雲，白雲有時去為雨，歸來依舊伴孤僧。


山中住。豈肯浮生虛日度，看罷南華一卷經，荒田耕轉種蘿蔔。


山中坐。豎起脊梁作日課，打開般若大寶藏，萬象森羅俱照破。


山中臥。懶漢從來不打坐，衲被幪頭萬事休，惺時日上三竿過。


天馬駒兒決志堅，超然一踏越三千，金剛寶劍親分付，踞向峰頭作俊賢。


彷彿追尋末後句，幾回鼻孔落依稀，忽然觸碎歸山去，喚雨呼風任所施。


復聚興隆十月餘，何因一旦忽分岐，俊英抱道韜居遯，必有龍天推出時。


學道先須確志堅，出家亦不枉徒然，從茲頓覺無為理，始可全明法律禪。


離心意識參，貴在絕閒談，超倫英俊子，轉眼剎那間。


不除妄想不參禪，恰好銜杯樂世賢，悲志利生行苦行，大千攝化結人緣。


居家修道火中蓮，貴識尋常溉灌堅，若或花殘蓮子露，馨香馥郁播先天。


平常心是道，不用強憂煎，識得平常旨，超然悟妙玄。


偶然別去播三玄，慷慨當陽顯正傳，列派流芳法海震，波翻浪湧任施權。


夏末秋初返故丘，此回不作舊時遊，青蛇匣裏雷音吼，震駭群狐膽戰愁。


初創築廬闢古基，興隆顯煥正斯時，輝華梵苑動名播，子貴聯芳荷祖機。


毿鶴髮臥雲層，樂道清貧愧我能，紅日窗前移竹影，清風嶺畔倚山藤，草色逢春添野趣，樹猿摘果供孤僧，鄰友到來無管待，烹茗延坐採鮮菱。


隔澗遙觀見客來，霜封野徑馬蹄開，層巒嶮巘車難度，峭壁嵯峨詩自裁，蔓衍藤蘿枝結縷，抽條柳幹秀垂階，指君且看猿懸樹，漫煮山茗待上才。


灰心泯志住興隆，榮辱雙忘愛憎空，一任鴉啼號嶺虎，隨他犬吠起泉龍，客來尟問君何地，僧往罕知適所逢，非是妄為成強勉，生平篤效古人風。


千門萬戶綺筵開，火樹銀花獻寶臺，鐵鎖星橋開不禁，金吾夜月任徘徊，造蛾令節添新錦，探蘭佳辰聽落梅，菡萏紛紛空裏吐，無人不道曙光回。


履端雲水慶興隆，法鼓聲聲徹曉空，鐵印無文驚石虎，金鐘有扣吼獰龍，祥呈遍界欣歌集，瑞靄殊方喜氣同，猿嶺懽呼歌舜日，皇圖永固樂堯封。


落落長空撒玉沙，江千平地涌琪花，剛才展步茅簷看，瑞氣年華覺太奢。


辭別師顏念歲周，遙空禮拜憶層樓，若還緣就重相聚，得侍巾瓶了念頭。


話別金蘭契，躊躕難釋袂，聚首雖月餘，猶若幾經歲，楚楫帆初掛，歸心舒客意，無能為折柳，復書臨行句。


幾聚同儔廿二秋，何期別去化仙遊，單存墨蹟悲風遠，冷露傷心墜柳頭。


細雨燒苔滑，行人踐步斜，巖松清韻速，澗水湛流霞，飛鳥和煙度，啼猿叫落花，與朋相翫罷，攜手過鄰家。


誰言管子吐英華，大有才能顯作家，箇裏本無元字腳，因人方得走龍蛇。


山夫卓錫少人來，兩徑莓苔久未裁，今日忽逢君一往，掬泉煮茗活幽巖。


華誕期臨紫氣旋，長庚星正映中天，三多永固重增算，王帶錦衣樂世賢。


趨寂棄榮出世纏，先生馮楫亦如然，當年輸那雲門老，喧闠叢中總不言。


良沃一片田，分付幾多年，萬物隨耕種，結實固本圓。


列派分枝萬物回，大千沙界悉塵埃，而今指出當陽令，頓悟心宗化佛臺。


獨步高高峰頂立，須從海底湥湥行，百花叢裏任君走，只要一葉不沾身。


澄寂無涯際，超然見得真，觀花不逐妄，徹矣現全身。


浩蕩非霞色，飄然皎潔清，無文拋鐵印，沙界悉空明。


寬洪殊闊湛幽玄，包納含融攝萬川，月現當空何所似，相傳祖意印心堅。


無門為法門，日用光中尋，識得真如性，自性返聞親。


生死塵勞一念超，光中日用莫他饒，等閒識得寰中旨，始識超然見識高。


欲超生死莫他求，只在浮生日用周，運動縱橫非外得，從胸湧出自風流。


九峰巍勢插虛玄，秀發森然別洞天，華石風生雄虎嘯，晉雲露起驪龍漩，軒轅遺蹟古今古，迦葉名山傳亙傳，漣岸層巒浮水國，溫泉潺韻達綿蠻。


金飆肅露掃嵐煙，寶鏡高懸滿嶽川，兔望光明胎納腹，蚌吞霞影產珠鮮，三秋端正水輪皎，五色精華轉潔綿，告報登樓玩賞者，須當取薦見根源。


重陽風雨裏，此際憶陶淵，籬菊采盈把，白衣酒自添，孟嘉曾落帽，桓景佩萸鮮，時節無空過，烹茗勝綺筵。


幹老枝蒼暖獨回，森嚴艷麗果奇哉，根深蒂固真藏蓄，雪壓霜凝豈折才，粉質芳鮮無蝶舞，金英蔌蕊惹蜂裁，陽和煥卉魁先放，嶺畔江邊碧燦開。


話會濂溪後，懷君興未忘，才能稱經國，筆力壯諸方，不應金天促，宜其祚運長，誰知月色裏，令我動凄涼。

