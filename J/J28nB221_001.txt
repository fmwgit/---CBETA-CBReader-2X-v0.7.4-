嘉興大藏經（新文豐版）數位版, No. B221 楞嚴法璽印禪師語錄


夢裏機緣記得真醒來舉似老僧聽喜君寤寐雙關透好向人天驗主賓


憨祖綢繆百念無留問其來路一過便休顓師瞞頇太煞無端鶻臭衫子脫與人穿法璽無狀不學者樣問話者來劈脊便棒三個老禿為何一軸野拙禪師剜直作曲


垂鉤千尺脂河頭四十年來任放收大海金鱗多跳劫前一句孰能酬


端坐怪石為甚摸索合掌仰空惟少酬酢眾侶何處去單丁只一箇挂錫不必騰空伏虎何須惡作案頭一束蓮經大似未曾讀過縱有野鹿獻花也是自取執著今朝驀撞瞎驢一齊簡點道破咦饒你坐到窮年處看來也是賣滯貨


挺挺孤風崚崚獨兀四十年坐斷獅峰彈指頃鏤碎空谷有時披山水之袈裟有時碎風雷之窮骨其形也皎潔如霜其用也全機若蠍不拈無柄拂掀翻野狐窟仔細思量個老兄夫世之謂臨濟大師之玄孫語風老人之高傑


虛空作蓋片石為床萬年一念潔己如霜了知自性是佛那管東土西方即塵而頭頭合道出世而法法較量風流賣盡求知己面目從教供影堂且道此老是誰噫善慧庵裏白懷老宿


受諸方鉗鎚得報恩大戒打脫黑漆桶酬盡歷劫債舉止絕思惟行藏多古怪可謂真象龍豈肯輕納敗若遇作家宗師一棒須教痛快


巨族名邦生此善哲在家出家行藏莫測皈依楞嚴法名同列夫唱婦隨個中不別閒坐芳郊松梅可折煮茗焚香共忘霜雪舉起如意念珠問者當頭直截且道是西來大意麼咄


明鑑高懸善慧堂光吞日月炤庸常不隨萬物爭妍醜卻為三乘點白黃累世功勳俱漏洩微塵國土盡舍藏從今覷破娘生面始信其中別有長


洪荒遍布汝名聲曉覺塵勞萬事輕果到者般田地已毘盧頂上任君行


佛祖玄關悟得真好登華座報君親天花錯落菩提樹始見披緇有異人


佛佛先從萬行來人天廣攝化門開披緇奉重如前哲應作德雲出世才


石獅眼裏火星飛便是如來正法藏直下明明分付爾好與人天作榜樣


斷橋一派其來久今古滔滔遍界洄獨喜龍淵龍復現千波萬浪湧華臺


稽首西方大覺僊巍巍寶相利人天山色為身不變遷溪聲作舌有洄漩毫接星辰掬度躔目如滄海空雲煙四十八願起哀憐提攜六道出深淵慈光遍照于三千一切眾生擁法筵法說無為義且玄群迷有口莫能宣明明箇事不知詮應是窮高務遠偏屋後青松慧日縣庭前紫柏慈風旋七寶行樹寶華妍八德清池性水漣百鳥能將佛號宣吾人足見道堪傳身居極樂未為然徒負光中百寶蓮識得彌陀在目前無煩左右叩西乾平常日用止隨緣盡是如來向上詮歌管絃樓不別甄錦衣玉帶正相連此中消息孰能肩獨許當湖陸老先時為天寧寶閣圓擬無聖相應中椽聞于府主並高賢便把彌陀一手牽去日四花滿市廛歸時六振動雲巔旌旗彩色耀山川男女繩繩信亦堅迎來裝飾意尤虔無始家私盡底捐福德巍峨不可鐫虛空為舌頌難全盈城緇素語闐闐愧煞楞嚴末後篇有問功勳幾歷年報云佛法總無邊

