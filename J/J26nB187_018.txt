嘉興大藏經（新文豐版）數位版, No. B187 天岸昇禪師語錄

天岸禪師語錄卷第十八

因我須知得禮汝，返聞聞處智應寬，全身久已白華灘。


如斯調伏最為美，智巧能降其心，未必死惡來慈，攝真嘉旨，誰言龍性難馴耳？


雨過雲收山嶽露，坦然兀坐峰顛。慈眸下視海方圓，魚龍混擾擾，何日解憂煎？


多少英雄埋巾幗，滿面春風驅霹靂，愛河截斷波千尺。愁方釋，錦鱗便插摩霄翮。


寂寂春歸無處覓，閒聽流鶯，巧奏如箏，喚回午夢只三聲。


飛華片片座中遶，流水潺湲清落沼，月在波心說向誰？雙眸直視千波淼。


嗟汝窮兒出大廈，心不住情存取舍，縱遍體清輝，不知不覺，明珠成礫瓦。


飄然一瓣蓮，穩步水中天，一險夷任運推遷，弄潮果是弄潮手，隨逆順解方圓。


海底鰍，宜藏醜，勇猛千般，蝦跳不出斗，吐霧興雲何足貴？項下驪珠光燦曾知否？


芳艸夕陽，峰頭鶯囀，顧盻有懷心眷眷，別峰相見竟無人，空教獨倚雙眸倦。


芳郊一路艸茫茫，遊蜂狂，心日忙，回首喚君，底事太郎當。華藥闌珊君覓路，人已隱，在高岡。


風流那得日嘗好？轉眼扶黎人已老，桃萼杏紅都不保，朱顏無據，曉星殘月，一霎何時討？


菩薩為我樹赤幟，重重拔怖刺，可憐戚戚小兒童，悄悄沈溺，不自解西東。


北地竹兮南天木，起倒隨人空碌碌，華閒有約語分明，人如梏，忠難告，清流炤我辱。


生死海難乾，威光無限侵狂瀾，何人解拂珊瑚樹？奔湍腳頭，踢出日如盤。


海國魚音斷，鶯聲報亦遲，一默風雷遍界馳，若箇無聞，聞聞是我師。



直欲手援天下溺，悲同一體願無涯，盲龜隊隊波心入，只戀漂流不念家。


六字橫開甘露門，祇緣雜毒滿家園，三人耐久為朋侶，從井何其不憚煩？


水鳥樹林皆念佛，知恩應是感恩深，此方狹劣眾生甚，舍父橫趨荊棘林。


無目眾生不識父，父來就子也徒然，勞勞空炤天邊月，處處春山泣杜鵑。


聞無所聞，見無所見，楊柳在缾，春風拂面。如月在而非指，不開卷而自現，稽首人天大導師，慈悲善應諸方便。


盈盈兩眼靜涵秋，收拾絲綸不下鉤，缾柳回春鶯未曉，天華無語座難酬。金沙夜渡人何在？海國魚沉願未休，水肅山清如可接，又移明月過滄洲。


萬竹風搖滿地金，秋光籠翠溼無痕，勸君莫拾霧煙跡，白月橫穿過海門。


影現無端特地來，魚腮鳥嘴鼓風雷，欲鉤折斷隨波去，猶有沙頭人望回。


不坐白華嵒畔，終朝鬧市紅塵，直得皮穿骨露，夜行轉轉多人。勞太甚，願彌新，夫是之謂大悲救苦菩薩現身。


彩雲影裏佛露，便爾殷勤向慕，一天雲散時，試看佛依何住？莫誤莫誤，鶯報杏華深處，


迢迢客路苦爭多，指點家山腳底過，不須求佛遠諸魔。抱雲和，夜深喚月出藤蘿。

大地渾遭跌，手援能得幾許力？霎時倒地，童兒望救，心急應念，隨舒一臂來去天，何止百千尺？不猒勤勞，婆心太切。
丈夫應當自立，起倒隨人沒顏色，蕩然一物無依，透過荊棘，又何須借手行拳？橫行闊步皆炟赫，慶快生平，菩薩願息。



端坐蓮華臺，風行艸自偃，寶鍔不露鋒，怨魔皆已遠。


汩汩與滔滔，行路胡多蹇，當斷不斷時，威光乃自損。

雄雄王百獸，無人近騰，踔舞雲中，天生質不凡，威獰磊落，皮毛骨相，安肯雷同？大方獨步，不受黃金索，奮迅任西東。追隨絕後，雙眸迥迥，殺裴家虎、滅姓胡宗。
身心奉塵剎，懦頑無立志，師德瞻風，也應黽勉自勵，莫被癡蒙。君不見？菩薩端坐師子，心安如海，指顧從容，方信金毛在足，失御途窮。


翻手成雲覆手雨，幻化紛紛不可數，玉劍貯冰盤，捧出大家看。
外求有相佛，與汝不相得。月不在別枝，見梅早已遲。



青蓮座，碧荷擎，輕柔影裏不勝情，鷓鴣啼出深華裏，白水橫塘空淺清。

大槐樹底，無數癡螘為夢使，悲歡離合何時已？應夢現身，喚汝夢中起。
瑤臺蹋月人如水，相逢舉手生歡喜，只道風光真帝里，漏盡鐘殘，菩薩亦夢耳。


綠簑衣，蹋春隄，百萬浮圖赤手攜，東西任轉移。 憶追隨，莫追隨，指顧乾坤掌握時，不說君自知。


偶來石上聽流泉，艸芊芊，月娟娟，綠柳千條，嫋嫋拂輕煙，黃鳥啼春。春去了，人在爾，好因緣，不著便。
幾多人覓綠楊邊？宛在前，又隔天，輕雲觸處，飛舞散如鳶。春風不在樹枝縣，楊柳渡頭誰是主？風露冷，谿流碧，炤啼鵑。


露盈卮，折柳枝，春風拂拂向人披。不多奇、不爭奇，子念如饑，菩薩心已知。
遍界空馳陽燄鹿，盡底甌頃不滿腹，最堪悲，最堪悲，赤腳蓬頭，朝朝落盡眉。


華街紫陌，一路鶯聲窄，賣竹籬，與木杓，堪憐無著價，蠢愚皆吝惜。愁日暮，家家閟戶空蕭索。
蝦蜆皆撈摸，貴賤都無責，走市巷，真落魄，我欲問菩薩，誰家無幾隻？又何必？南北聚頭多狼藉。


葉葉貝文紫義天，朗耀春風裏，我觀以字不成、八字不是，喃喃說甚陀羅尼？見者、聞者都不委，如是我聞，波波皆水。
因甚離波覓水？十七史何處說起？可憐一箇普門，翻作蔓蔓葛藟，須知指月月非指，三藏皆拭瘡疣紙。作如是觀，其直如矢。


雨露恩垂不可思，普天華柳更無私，誰家灶底無煙火？錯認黃粱別甑炊。
重指點，謾相隨，醍醐不在碧琉璃，琴心挑得文君至，及至相逢調別吹。


短短長長，翠舞琅玕金鳳，遇佳人，好風相送。雲在青天，甘露滿金甕，君不知，為君拈弄。
玉華倒傾，狼藉幾多心恫？最堪憐，惺惺作夢，屬鸚哥，宛轉將情諷，怎奈何？依然醉懵。


雙荷葉卷，不展天華亂，識字義，炳然覺，頑石也應出汗。翠屏斜倚，悵望碧雲天，珠滿案，與誰看？孤鴻目送斷。
缾有甘露，為君頂門灌，時時寄羽翰。君不來，君來當斷復不斷，空令相憶，相見不相逢，重剖析，大井索，小錢索，斷麻總一貫。



降旗高豎石頭城，獨自凄凄江上行，無數魚龍腳底過，可憐不敢更高聲。


對朕尚言不識，擬欲偷天換日，不是靈利梁蕭，幾被眼中著屑。滿肚無明，何處出脫？行到大江路又絕，情知無可奈何，羞向蘆華分說，休休歇歇，早已泥水通身，謾言行不腳溼。


鳳闕龍樓難繫留，閒華埜艸更添愁，君王異日休相憶，江上蘆汀不耐秋。


直直曲曲，半遮半掩，雲霧為衣，飛龍敕點。既一默以辭喪。復何憑而竺典？楞伽四卷古佛心，字字血灑嵩之陰，鐔津龍飛怒挾石，戽水何人立夜深？


傳佛心要，愛打閒之繞，行到大江波渺渺。滿腹高，心不了，嵩山脫賺，神光已復，啞口郎，當何物？楞伽四卷，囚手供出真贓？


即文字說，隔宿黃鶯啼綠樹；離文字說，十更打盡天難曙。即文字說非文字，渴鹿空馳陽燄路；非文字說即文字，皓月依然藏宿霧。不可以智知、不可以說說，奈何臣逢其君、子證其父，直使魚目明珠混之，莫顧老胡。老胡唾之不得而辭，罪之莫得而恕，何況復有扶籬摸壁之夫為之詮、為之註？為登座而論量，為擊尺而分布？謂佛心印將在是，是真齊東埜人之鄙見，訾堯詈舜，肆口于不識不知，則又卑卑何足數？


眾生慧目癡愛所昏，死魔心結為害為冤，牙如劍樹、口似血盆，破爾積習，壞爾樊垣。魔本善誘，眷屬雲屯，愛不能舍，又被佛吞，愛子墮缽，缽斬愛根，愛歇缽揭，佛亦不存。佛因魔有，魔以佛援，盡凡聖量，徹底掀翻，出頭天外，極目軒軒。


爾何為者，腰包杖笠，出沒波濤，昂昂若有所適？天台乎？南嶽乎？峨嵋乎？洛伽乎？顯爾神通玅用乎？將往山中入定乎？但有一問：盡大地是一香水海，爾欲渡則通身泥水，不渡又沒頭浸殺。若下得一轉語，渡亦可、不渡亦可；若下不得，麤行沙門定當斫折爾足。


逐隊隨行，山南海北，自在安閒，動靜語默，盡謂各證神通，彼彼不知不識。我卻識，終朝捏定死蛇頭，看破分文也不值。


落葉門扃風自清，裁雲書梵任天真，蒼崖遠見鄰菴叟，曳杖相尋未起迎。


奮師子威，拔猶豫箭，怪力亂神，隨機影現。九重知遇，渺焉一葉之輕；魔外規圖，鎔如赫日之霰。寵辱既不驚，雙眸爍如電，即俗明真，通權達變。咦！大人境界普賢知，千古萬古無人薦。


貌若寒嵒古寺松，情同皓月臨芳沼，大悲院裏老頭陀，到處與人鉏荒艸。不管河北河南，說甚十洲三島？駕一隻小航，入洪波杳渺，幾度黑風吹不沈，啾啾笑倒籬邊鳥。直饒行，不溼腳，入室登堂，難當暗裏旗鎗，而況望崖便退之夫，只堪門外打之遶。噫！下與末法埽秕糠，夜行幾箇知天曉？


未出荊谿門，早識曹谿路，霜風剛撲鼻，虛空脊骨露。打失眼睛總不知，坐斷通玄舌不顧，從茲賤賣栗棘蓬，到處慣拋泥裏刺。佛祖結生冤，象龍遭肘掣，邁跡棲雲十五秋，聲名日與泰華峙，而況雲從龍、風從虎？越王城畔如湯沸，則又安得波旬不瞋、魔子不妒？祈其速死之為幸，而終無損于豪毛。遺風餘烈，又非人力之所能掩者矣。何以知之？月出剡谿，雲開岳浦。


大河洋洋，雲門天作，偉人南來，丰度磊落，胸藏錦谷，神鬼錯愕，清同寒梅，皎若秋壑，蘇黃文章，韓范才略，隋珠邪？卞璧邪？身居廟堂之上，而懷同乎山林埜逸，將作赤松子遊乎？其為濂谿夫子、香山居士、洛中司馬乎？其問之，幅巾布袍，攜笻者獨立。


瞻彼麻源，其水洋洋，既澄且泚，德音湯湯。有隱君子昭美一方。君子云何？聞師實臧。師少而儒，為鳳為凰，遭時不偶，儀羽潛藏。既不奮翼，歸詠滄浪，以耕以讀，種麻植桑。眼無忤視，胸肅冰霜，乾坤陡變，易我衣裳。師義仲連，速我行裝，捐除鬚髮，歸投覺王。勤懇求道，寧處不遑，不恥下問，共榻艸堂。風燈雨夕，肝膈是將，我閱人眾，雙鬢漸蒼。雖睹其美，與道實荒，誰似我師，行解相當？惜乎老矣，不克舟航，雖不舟航，我法津梁。昔天隨子，亦隱是鄉，至今千載，風高且長。惟師潛德，其名不彰，以方前哲，實大而光。萬頃澄碧，數畝修篁，師儀宛在，永矣難忘。


鐵骨橫撐青嶂裏，一生行解果無違，千古萬古人誰識？鹿峰產出玉麟兒。


金玉其人，鐵石其面，無黨無偏，熱腸一片，將身心兮奉剎塵，述先志兮能仁院。人無僧俗見春風，事無巨細躬親選。舒卷兮無痕，窮達兮不變。雪操冰心，力彊神健。咦！說甚麼普化搖鈴？恐不及勝公無倦。


形臞骨峭，神健眉舒，吟追梁父，客避子魚，舌在不譚。當世務神交，惟讀古人書。襟澹蕩，韻蕭疏，鹿門一榻高千古，深淺何人識得渠？


王陵之母賢，王珪之母聖，古來賢聖不徒生，聲光動地何其盛？近代眉鬚罕丈夫，盡如嫠婦背公姑，安得冰霜同陸母？皎皎令德日月扶，敬以事夫婦道順，義以教子子道正，今以氣節扶化風。阿母當時曾有命，不獨陵母、珪母賢，義方真不愧三遷。有母種德既不朽，肯使英雄之子常抱璧而問天。


嫌憎滿江湖，指罵遍天下，少年惡禿丁，毒害人人訝。面皮四覆三翻，舌頭七纏八差，已痛愈加錐，遇貧越著價，平欺佛祖而指為蝦蟆。破壞先宗而生機自詫，如斯忤逆辱楊岐，五月雷聲也不怕。


孤芳卓卓，烈燄轟轟，點胸自肯，荷滅先宗。有妙喜之機用，無演祖之含容。父不以之為子，弟焉識其為兄？無怪乎吠虛逐塊，遍滿江東。不是天童家業大，大千何處著渠儂？


雙眸迥迥，破衲髼髼，齷齪當代賢聖，涕吐琉璃寶宮，一字不輕假借，半豪那肯包容？蓋由其太阿在握，莫敢當鋒。直饒有普賢行願遍滿虛空，彈指埽蹤滅跡而何有？夫蠅聲蚊觜、埜犴神通，敢不吞聲飲氣而疾走夫南北西東？


崔崩石裂，猶說雲門調不高；撒風撒顛，卻笑曹山未飲酒。藐視乎東土釋迦三昧之非玄，抹殺夫三界惟心之惡口，靠倒大雄峰，按楊岐驢首，破門滅戶敗家兒，無怪與時而莫偶，況復脣皮不緊，指槐罵柳，毒棒獰拳，趁豬逐狗？侍者報說：法堂艸深一丈了也。長老道：不妨，不妨。雪曲從前和者稀，社舞村歌隨處有。


佩覺王正印，挈列祖綱宗，驅負山之猛虎，駕入海之獰龍，生緣多澹蕩，度量少沖融，眉如劍戟，面帶稜峰，痛狂瀾之既倒，障百川而歸東。人祇見其風雷閃爍、烈燄騰空，便欲望崖倒退，入作無從，而不知慈悲當罵詈，霜雪載春風。噫！知音人既罕，舉世好雷同，卻許湛然窺半面，從教收拾而置之深山大壑之中。印緣湛維那請


口滿雌黃，胸無黑白，叩其所以，緣性是率。甚惡夫胡廣之中庸，深快夫汲黯之戇直。嗚呼噫嘻！斯何時也？居是邦而不肯友其賢士大夫之仁，處一身而絕無溫良恭儉讓之德，宜乎秦令加以逐客之威，齊人嚇以誇詐之力，安得妙手之盧醫，施良藥以消其梗骨。

