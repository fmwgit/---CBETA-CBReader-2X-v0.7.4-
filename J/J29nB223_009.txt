嘉興大藏經（新文豐版）數位版, No. B223 山暉禪師語錄


我以禪月仝佛世尊汝以悲仰為大信門隨此指標是涅槃路但用耳觀名解脫處


住此億劫維定維心體非空有秋月淨沈物本斯明兩閒齊照大悲世尊指是覺道


真一無住寂爾心宗回首左顧月在前峰頭何動搖尚無有止無止之旨惟此而已


獨坐少室華飛見九赤縣神州法器何有雪深之夜真子來焉心不可得是法乃傳


惟心能覺是寒是燠諦觀如來別非異道小學執空菩薩內冥我超二路仝寤宿因


不立一色是為道元了知非有惡用复言但以指揮人各其正今日南中行此祖令


疇昔玅喜竹篦示人有不得入巧諭其神大哉宗言了如智鑑照我肝膽無有不見


純以一義乃普其心水鳥樹林解此玅音宣於十方聞機隨順物物斯照是名大定


禪之為宗自竺乾氏日月雖迻其道不二末山常云全然非相理寤玅圜是大寶臧


云何佛性仁分南北我見天下元無別得知是法器三更傳衣歸去云何道樹曹谿


已住於一一還在心十方國土是有圜音寂兮如明不可求得但以冥中而為其則


我告弟子無相外求自本真照寂爾神遊指屈云五信而惟二二五還仝唯曰何至


蠢袪而靈妄破則真孰無孰有非根非塵汝相維何仝彼先佛汝佛圜脫即解二縛


我用眼觀聲塵自然如掌上指維二維三此之大用非道而誰以此功用何慮何思


眼耳無塵鼻舌非親四法圜脫如月波心用之不到不用何玅是謂自然聖人之道


眼色耳聲終非外塵不作是見超彼聖倫名大自在何成何壞如月行空光映萬派


佛以一音廣被有情白牛穩御越彼化城到寶所已取之不隘能濟十方稱曰無畏


少室一缽非小非大虛空仝量微塵不隘濟人饑貧如枯斯春香風時來悅可眾心


塵根不二迷寤一原但見諸動如珠見圜圜應六處與彼萬象鏡光非受物自斯向


來問斯道舉手示之頫首忖度已隔藩籬故用方便曲說多門是為漸修入佛之根


我有方便示此玅道維棒維喝與斯談笑智者得之愚者孰思固有利鈍難與齊之


佛心云何非淺非深舉目四望水鳥樹林飛潛動植本原一質莫作妄相是大饒益


爾以禮足為求道安我以問訊月在指耑伊昔何人臺山古路天下衲僧落他指顧


諭彼太虛虛空何貌欲至四方終無邊表維神乃寂不動即周周亦妄相取之莫留


塵相繁興我人自定知彼三學了無實證造則不至明則非真中亦不取曰汝出塵


非六非一是心維我能含眾象曰超今古白月在天是道乃傳先聖後聖仝此一源


道即寤仝誰非憎愛我與女一原無小大流而為水止亦曰山動靜不異玅在厥閒


演於一音各信其道立雖五性仝觀一玅得厥旨根孰非異仝有無莫取是謂圜通


厥惟明達勿欺上下自內至外稱其和也祿在其中誰云不充以此是則天下乃仝


女觀須臾為在為無翳既不生了惟心乎如玉於斯以待善價自我識之可寶天下


以指示人真月非指明相亦非得無可取女觀我宗是異是仝二觀不入即為降龍


道在鏡中鏡何為則維我形耑非青非白知是吾人乃名出塵於物自照非真复真


身安白雲心冥佛理曰人曰天德一而已取彼率性例此玅法有問異仝震聲便喝


理與事一物則奚礙堪忍蓮邦在我鏡內是大光明能燭情關非彼緣覺取舍之閒


定一生慧實曰大仝位位玅圜是傳法宗聖智斯得範爾三界何去何來名稱自在


繄彼太虛還在覺心十方圜見非淺非深性鏡無垢含此萬象景景如幻圜通奚障


山中行一支竹杖閱崖耕黃猿也解隨人轉笑入縣泉落澗聲


山中住縛箇茅蓬老煙霧鉏頭斸得一畬田春煖晴嵐種紫芋


山中坐石上青苔常作褥世人不見嶺頭來惟有麇麚隨接足


山中臥亂架石床只一箇天地隨他意悠悠古到今時誰縛脫


山中行杖藜驚起亂啼鶯艸鞋蹋斷青雲骨回首前峰蘿月生


山中住尖頭茅屋倚煙樹有時飯罷攜鉏行日照峰南耘小圃


山中坐艸織蒲團獨自荷閒向嶺頭赤石盤狂歌一曲無人和


山中臥石床無薦隨時過醒來日已照雲峰那覺巖頭都枕破


祝髮清修遠世間仝棲松院石林山禪心鍊得秋江月冷冷孤光不可刪


監院年來道益振胸中坦蕩自無塵宗風不是重文字祇要平生得意真


家住谿山遠俗情松鐙未照月先明閒來何物堪消遣數盡青楓與赤檉


法海清深幾萬秋慈帆漭沆一孤舟等閒共載還鄉國逆順都來得自由


惡池衣缽出靈源萬浪千濤繼子孫今日青山又幾臘閒將拍板唱平原


雲房寂寂綠楊深坐聽催歸響北林自是禪餘別有趣閒來埽石與修琴


雍門北望曲江清江上樓臺映水明隄下春風三月裏松杉處處是流鶯


問道長松已四秋羽翰將見越常流如今既集天湖裏好趁風雲飛上頭


往往來來幾十程依然性地未分明谿前送女還山北築室深臧老此生


春色熙熙春艸深聲聲鶗鳺報東林不知穿過髑髏窟卻向蒲團別覓心


夏日須當過我儕和風細細滿高齋有時把出巨靈手佛祖生禽也活薶


一坐蒲團是幾年等閒底事也徒然明朝歸去五谿水須看秋波泛月圜


少年學道志須堅七尺蒲團便可眠多謝人間輕薄子曹谿消息作生緣


春和病骨气才舒便欲還山結艸廬少室真風尚未了如何歸去又成虛


祖佛從來未識之何須審問本來誰只將任運隨他去便是爾曹得意時


錦繡岷山錦水頭遙峰遠岫到渝州如何千萬人煙裏獨女超情近道流


分鐙別派自曹谿只要兒孫意不述傳到長松分外惡一條竹杖是全提


生平一物不留心方寸怡怡自可任獨在山房無所事閒行明月在庭陰


雲峰煙樹五谿頭日日閒眠水月樓看盡古書無一事自持鉤餌釣潭鰍


物物忘情鷗鳥隨分明底事敢云欺客來有問無生話一口缽盂閒自持


不說有為不論空閒雲來去任西東黃金莫易谿山樂白晝高眠石室中


黃金不用買青山別有幽居一種閒三尺蒲團隨去住馮他明月照松關


獨上雪峰六載居茶饒澗水飯饒蔬等閒識得金仙面何必重翻一臧書


雲松雨柳春風起一聲黃鳥深華裏山中道者此為榮笑傲陰晴自有旨


茫茫大夢有何真猛火一燒殺人不信請看金谷裏珊瑚錦帳已成塵


行者菴居日采松山迴谿轉任秋冬忽然識得采松者相見不須在別峰


夜郎有箇長松樹葉葉鶴鸞來上宿鸞鶴朝飛莫北歸羽翰每略谿旁屋


送送谿灣蹋綠苔何時再到艸堂來無忘昨夜鐙前語只要為僧夢眼開


佛眼尋余為解說如來所究何生滅拳頭劈面一揮來三世僧祇盡漏洩


老嬾全無力負鋤秋園芋栗飽何如衣中自有神珠在何用頻頻到艸廬


芒鞋篛笠訪諸方煙水雲山叩所長非是老僧藜杖惡總然只要歇心狂


丹穴天飛五彩齊非仝疏趾啄山谿羽毛雖刷余常感恐爾終非火尾啼


繼此禪鐙是舊緣前因共室撥檀煙如今再晤峨日一笑秋華暮雨天


雪盡河山景物華江聲樹色道人家菴前有箇盤陀石日日承趺送晚霞


秋日重遊畫上謀清風道韻越常流如何四海雲臨日翻笑虛名一話頭


名鄉屯聚夔門西春風和气子鳺啼自知幻相非真樂卻挈瓢囊過虎谿


甘苦仝棲平越來八年夢破白雲隈回頭日遠長安近坐看晴風埽石苔


幾度華開幾度思非憐香色滿深支一般都是雙眸子怎似靈雲見爾時


道者從來一物無麻衣靜坐月當湖湖光淨極堪消遣明鏡何須問老盧


淨缾踢倒事如何一箇溈山豈屬他底事未曾通一線蒲床依舊是禪那


茅屋寒生蟋蟀紛秋風吹葉不堪聞此中自有真賢達爾莫將身臥白雲


太平舊寺對楓林坐聽秋江江上砧消息莫云曾解得都來千古絕知音


山裏老翁無別事烹茶待月古松閒看他多少經營者碌碌何常半日閒


十笏團焦旁埜水松谿閒月照囪几禪餘引客薜蘿灣笑指幽蘭深谷裏


開聖樓頭春艸芳黃鸝初囀小谿旁此情遠寄到江夏莫只相思涂路長


白馬傳聞來漢氏少林消息自蕭梁如今相續千齡外始得黔州法道昌


少年割愛志須堅界意無多戀市廛能向吾宗為棟柱曹谿消息豈無緣


學道先須一物無棒頭的旨領何如入來不是涂中事衣下神光十虛


清晨曳杖華谿行鶯語無情只亂鳴忽聽前山煙霧裏日高猶自送鐘聲


風飄桂氣作秋光又見雲霞色滿堂自是東山蕙帳冷蒼生喜殺令公香


忽睹遷鶯競上方馬蹄蹀躞度微霜旌旂直上青雲裏方外遙聞蘭署香


銅巖春色自分明相送扁舟半月程莫向洞中論秦世孤帆早發五陵城


住山道者复如何三畝瓜田聊自過縱使黃金能貴子無如此地臥煙蘿


掩關謝俗學山家終日凝然坐碧霞定後有時饘粥罷焚香也自讀南華


老僧高坐空山松口誦楞伽心降龍夜深月出空山上心與月明無初終


西來大意可隨緣雲自無心月自川何用更尋少室去安心斷臂是鐙傳


芒芒大夢覺多時只是靈昭未有師今日相逢鄉井老分明指示破前疑


天淨秋高漠漠雲峰頭回雁不堪聞碧江江水年年碧明月流來可贈君


近來法道已垂秋只可居山事钁頭任他叢林多浩浩不知此際樂風流


如幻修行道可期見聞不住复何疑末山也解非男女翠竹黃華只自怡


五百為春五百秋物中亦自有丹丘雖然不假千齡藥未及無生壽一籌


利門名路頓然空中歲歸來學老農有時閒步峰頭月數遍石橋碧玉松


齋心事佛學無為學到無為何所思坐臥禪房深樹裏剛然看破一枰棋


為僧道業在精修一缽三衣天地舟自是有時行化了禪心皎皎照深秋


中歲尋山萬事休祇將衣缽伴禪流寒山枯水閒消遣物物頭頭得自由


一念才生性海渾翻天復地混澂源道中若了全無相體用堂堂何可言


鑄就金剛鐵石肝砒霜鴆糞久加餐莫云三度缽盂溼翻作人天一釣竿


我儕出郭入山居修竹長松當自娛何事春城仍乞食翩翩應器去茅廬


流金塗碧久頹綱鼠宿狐遊目擊傷欲得樓臺規古制非衣檀越鸞鏘鏘


笑女高藍鸞鶴群鳴煙唳雨自壹壹如何偏向人間去日莫還來共白雲


祖佛叢中第一機不須出入論離微但知日用隨消遣大道堂堂絕是非


金陵寤得擿油餈體用全超意气奇女若能知伊面目從前底事了無疑


邂逅相逢意自奇停驂駐轡道相期好將一段平生手庾嶺奪歸鐵缽兒


真僧不見埜僧多天下叢林奈若何二十年來無地譜馮君寄語老摩訶


貴水將行情惋惋复持尺素意殷殷殷勤寄語嵩和尚孤鶴高飛入白雲


一缽三衣十二時師行象御足清規歸涂還踐來時道賸得英風萬古吹


尊王賤霸起惡池一劍功成奏凱歌珍重臨行消息子團團秋月照銀河


今朝法社樹黔南免得南詢五十三歲月功成歸隱地石床斜枕臥高藍


餐茅飲谷此幽棲動愛松巖靜愛谿世上浮名何足論朝朝閒聽老猿啼


浮華消盡始山居白石青峰一小廬日暮香煙清課罷老猿引子過階除


山樵往往白雲邊自是情癡愛石泉昨日高巖乘月下鉤輈啼盡雨華天


弱弱清臞骨自仙朝朝誦讀竹囪前為僧何用窮經籍別有靈犀爍性天


瀟瀟疏雨下圭峰暑色潛回起碧松坦腹山囪清自貴何消鐵缽出降龍


洞壑幽深艸木香山居道者松為糧世人那得知清貴惟向紅塵徒自忙


版築幽巖可絕群孤褱洗盡舊塵氛閒來絕頂乘秋月一曲清商動白雲


雲山洗盡朝昏雨水石長閒艸木秋好景一生看不足蒼松紫樹幾淹留


一病眠床十四年髮膚消瘦不堪憐夜深壁上寒鐙在景拂床頭聊燕然


八千里寄嵩山寺顛髮垂垂白可憐此道相傳如有在兩椽茅屋也堪眠


萬里梁州明日歸翩翩瓢笠趁雲飛黔中道舊如相問一棒頭皮絕是非


嶺南家法遞相傳未得兒孫早息肩昨有人來通姓字草堂只在妙高前


黃山十日度湖風一葉翩然如鏡中歸到績谿如有問故人已作白蓮童故人指嬾翁


幽房樹裏兩三間高詠晴陰也自閒謾學他家人碌碌前庭蔓艸未能刪


抱甕分泉自灌蔬閒僧清課豈曾無歸來洗足還敷座靜對高囪讀異書


團團紈扇向桐陰趁柳尋華入圃深蹋破苔光與艸綠夕陽回首在西林


收笠縣瓢與鶴居清囪白月古人書倦來不用思奇藥一榻橫眠可自如


坐月聽松盡不妨烹葵燒蕨愈清香此閒元是高僧事鐵錫何須向帝鄉


雲山厭殺舊煙華遍種松鶵綠可誇他年駐看成龍埶葉葉遙連埜老家


一別蘇臺月兩絃湖風日夜卷秋煙如何不放孤帆去望斷吳山只可憐


山房小就近江千滿砌海棠香未殘茶孰前囪觴夜月漁歌曲曲隔秋灘


香塵雪夜冷空齋書幔臨風自卷開見說王猷雖愛竹也曾一為主人來


雲山蹋遍路千差白髮歸來旁水涯昨夜月明何處去涼風一院落秋華


濟北傳來杖一支敲風擊雨也多時如今落在兜率手楚水巴山任所之


香瀾滾滾出惡池不是小谿百尺波寄語舟人須子細孤帆無恙好高歌


昆明傑出是兒孫萬里秋風到白門三尺吹毛剛在握從教衲子不消魂


獨坐高囪夜月明秋山相對冷如冰此時已有諸孫信頭上何妨白髮生


瑟瑟秋風入桂叢清香吹起漏天東此時借問誰為賞可是江南白髮翁


好箇蒲團青艸織深苔石上坐年年嬾來佛也無心做說甚諸方五味禪


聞女親師最少年不將倦意廢初禪玄珠求得如秋月報爾嵩山始息肩


者箇分明不是道才言不是便成邪兩重關上如相委談笑依然只一家


春鐙此夜照維揚楊柳青青欲解霜南去池州天正煖艸鞋歷遍白雲鄉


鏡水秦山幾十年青空白月住林泉如何忽轉師王駕野鶴閒松盡悄然


梁州萬里向天邊帆帶吳雲入楚煙法堀自今歸六詔香風相送度湖船


遙憶煙華鄂渚邊巖頭舊日度江船誰知舞櫂驚三楚待女宏孫七百年


楓橋談笑舊商英此日秋風欲送行歸看碧雞坊上月清煇一半在吳城


列祖高風一杖還天香馞馞散雲山如今宗祀全期女莫只消閒放白鷳


老去無能堪領眾只宜坐臥白雲天嵩山如解靈巖意瓢笠好挑到石泉


客囪刪述苦饑腸未斷名根莫自傷如問何時投此筆大耑時節在秋霜


自烹谿水坐孤雲靜看秋山日已曛何處閒僧隨鳥入翩翩晚步度榆枌


茶香竹室旁山煙曳杖西峰看白蓮莫歎五谿無淨社經聲也自落林泉


大道南來十四秋隨雲逐雨自風流於今又得楊岐子祖印相傳卒未休

