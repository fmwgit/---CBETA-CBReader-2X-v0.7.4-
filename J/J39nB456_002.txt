嘉興大藏經（新文豐版）數位版, No. B456 通天澹崖原禪師語錄


者個胡僧眼高氣傲不契帝王機折葦渡怒濤至今千載後江浪起滔滔


者漢風顛機用超然遭黃檗棒還大愚拳入門便喝雷震青天奪人奪境立要立玄一株大樹覆蔭三千咦誰知正法眼滅向瞎驢邊


天童老漢拈條白棒天下橫行佛祖不讓重振濟北頹綱收盡寰中龍象名動佛心天子賜錄傳真入藏引得支那扶桑處處燒香供養雖然如是那個兒孫不丈夫阿誰愛者老和尚咄


巍坐堂堂孰敢近傍佛來魔來劈頭便棒績著禹門古今榜樣且道是誰師翁和尚


通天老漢一生倔強名無能名狀莫可狀勁勁挺挺空空蕩蕩機疾如風隨聲應響鐵面無情來者便棒掃盡諸方野狐禪殺活縱橫孰近傍不肖親遭痛棒來一回舉出一回悵咦


者漢百事不能秪會饑飧困眠也不持戒也不譚禪任他滄海變桑田贊底由他贊譴底由他譴佛字永不喜聞沒甚奇特妙玄有人問我西來意劈面攔腮一頓拳咄者樣形容再莫描撒向虛空從他爛


維我和尚度世大雄檗峰傳缽立雪成功莊嚴寶所闡太白宗獅子一吼百獸潛蹤原蒙剃度指示恩崇同源分派于焉西東遙期大樹廣蔭帡幪詎料涅槃三棒難逢法輪再轉化導靡窮本無生滅倏爾斂容舍利常光寂然其中山高水深渴慕其風登堂九頓以表愚衷


江心開柱石突兀砥狂瀾雷吼蛟龍起風呼鳥雀寒千帆飛水面一塔聳雲端得助遨遊興乾坤眼底看


鐵甕江頭寺樓開任客居潮流隨槳急山色映窗虛棲隱心無礙登臨意自如閒來多得句漫向壁間書


第二泉亭下來遊客不稀花香宜靜處鳥性悅高飛雲起穿藜杖風迴惹衲衣年年一到此小舫定遲歸


臺以生公著山因隆祖傳千人容片石雙井汲清泉憩息紅亭下低徊碧澗前雲深堪曳杖鐘響更悠然


青山如屋裏我輩競攀躋閱歷諸天近憑臨萬象低煙霞藏洞府鐘磬出招提更有峰高處孤松讓鶴棲


暮春晴日暖閒步自登峰雲抱插天石風吹夾路松精藍將遍涉勝侶每相逢興盡言歸去吟詩暫拄笻


西湖風景好小艇逐波輕挈伴尋花徑支笻聽鳥聲柳垂低渚暗雲散遠峰明我欲巢松阜優游樂性情


萬木參差立梅花吐玉時冷泉流瑩徹飛嶂擅靈奇簾捲金身現香焚貝葉披數聲春鳥語有似索題詩


十層突兀在虛空四十門開面面風卻訝鳥飛平地上自驚人語半天中回梯暗踏如穿洞絕頂初攀似出籠落日鳳城佳氣合滿城春樹雨濛濛


高節長身老不枯平生風骨自清臞愛君修竹為尊者卻笑寒松作大夫不見同行木上座空餘聽法石為徒戲將秋色供齋缽抹月披雲得飽無


龍孫盈檻秀天拄聳雲奇陰鎖安禪石根侵洗硯池瓏璁伸粉節偃蹇鬱蚪枝敢謂桃兼李羞憐雪後姿


靈根聞是花中瑞可憐亦肯乘春開色深卷肉淺巴錦香農入骨生秦梅也知秀麗不群品最宜陰潔出庭栽落英紅葉不忍掃從教狼籍蒙蒼苔


千山環翠白雲香松柏森森擁四旁六十年前鐘鼓寂宗風重整播諸方


祖席遙思未易登今朝親禮塔高層師翁面目依然在不肖深慚續一燈


年年處處逢秋月今夜相逢太白山我愛月明今似昔月應笑我已衰顏


寂寂山樓絕點塵一輪皓月伴閒身今宵遊玩人無數返照迴光有幾人


四面群山仰一峰佛龕石砌古藤封舉頭忽覺凌霄漢杖底煙雲不計重


普陀山頂立堂堂帶月披雲耐雪霜忍視神光將臂斷元來是個石肝腸


少攻詩史頗能文壯謝塵緣筆硯焚六十餘年無所著佛之一字不歡聞


昨日日同今日日今年年即去年年迎新送舊何多事物外閒人自晏然

