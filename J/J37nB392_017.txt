嘉興大藏經（新文豐版）數位版, No. B392 寒松操禪師語錄


有聲其默有儼其容瞻之仰之以翼以通無煩海口雷音而梵唄嘹喨不借龍劑兔穎而字意玲瓏東西接引兮指諸掌風月貫穿兮意莫窮珍重仁人高著眼一池香散白蓮中


目貯千山翠旭容開萬井晴嵐善財南去少人談獨對風清月澹謾謂相逢無語梵音滿耳誰諳金鱗日日躍花籃六月何曾怕爛


江風吹動海雲飛默默無言接上機踏遍煙波閒似我翛然獨立對斜暉


逕庭之機人不曉一葦翩翩過別島踏碎波心月半鉤清光滿目漾寒藻


落落千峰之客悠悠四海為家鬚眉姿致飽煙霞各適風流瀟灑或笑或吟任我人嗔人喜由他宥詢近日甚生涯向道知音者寡


卓耳受南宗之喝甘心屈慈舟之膝未明舉一舉二便要驅耕奪食提向上以當生平除放下別無消息不知觜好傷人盡道腸如弦直斷人性命不假刀見人家財盡沒匿不可規模如何取式自有禪道以至於今幾曾見有箇樣不近人情的知識


忘其尊德重不言而化忘其貴道高不怒而威不重翁九坐道場十會說法先分衣缽預定歸期重只重走天下之雲水未許揚州彷彿策天下之龍象那容越國依稀啼不是舉頭天外客爭瞻明月上花枝


抽雲門之顧鼓荷玉之浪奴兒臨濟婢子溈仰夫如是乃人天之災彗本佛祖之禍殃胡為乎名喧異域聲震遐方故知魚之能躍鳥之能翔如師之道神龍不足以諭之一芒畢竟如何春風來大地萬卉盡傳芳


春霜面貌秋月丰神徵今有道鑄古無情參臨濟禪而口吞臨濟悟雲門旨而氣傲雲門肘後佩靈符妖魔咸遯跡眉間懸寶劍狐兔早潛聲為法為人一片襟懷深暢徹樂山樂水滿腔肺腑已頻傾真風難禁流芳遠挂向雲堂啟後英


霜顏凜冽雪鬢交加燈傳百丈席繼龍華陷虎之機毒超黃檗劈佛之手辣逾丹霞弘開祖道風迴遠截斷江流日又斜一曲新豐酬滿座鳳麟濟濟遍天涯


從無伎倆振家風白棒頻拈掃太空更若懷中疑不了何妨問取賣油翁


髮染嚴霜形同椎魯七處開叢席至勞無功數年住弁山於事無補捻雙空手只期後哲為型惟一赤身欲與前賢繼武德有所慚言無可矩動靜既不能以周身春秋怎配享於祖父龍華常住請


鼻孔昂藏齒牙疏缺少喜多嗔將南作北棒驗龍蛇枉費神言分玉石徒饒舌值茲末世澆漓半是倚彊行劫自罪引他毀堯譽桀莫若釣皖水之白雲躍赤尾兮化風雷而嘯月白雲常住請


頭鬅鬙眼卓朔遍剎塵無定著兩浙三吳鳳翥龍驤七處十會雷轟電爍呵臨濟未是白拈罵德山漫稱老賊有時掘地覓天瑞現優曇有時指迷鋤逆聲鳴寶鐸嗔譏直與爾無干好惡從教人貶剝莫莫莫祥麟只有一隻角天瑞麟請


磊磊落落瀟瀟灑灑有耳似聾有口似啞適其性日霽風清逆其情雷轟雨打乍嗔乍喜秀抹深山之容忽後忽前輝聯明月之雅得人一牛還人一馬不比尋常之乎者也秀也實請


氣少神情骨非聖彥怡聞其名怕見其面吹布毛為法施琢璞玉為瓊弁忘恩背義者穆以春風抱道守貞者激以雷電若還格外英靈決不隨他轉變欲詢者漢真偽古道從來一貫古璞玉請


貌不驚人語亦無味聽教弗明參禪不會念子曰而古板苔生演摩訶而胸襟茅塞呵佛罵祖時絕無德嶠英豪千人萬指處偏合寒山火隊空中花摘殘水底月撈碎弁峰麟鳳滿乾坤不信愚蒙惟此最子了英請


尊之弗為榮毀之非謂辱只探如來藏不入如來室須彌剖微塵明珠作魚目有問西來大意向道何必不必丹桂風搖萬樹金青山月皎一團玉剖塵靜主請


秋雲一衲春水一鋤爭之不足讓之有餘一片野情無處著高山來釣放生魚


臞瘦骨稜稜通身無見解探遍諸方禪未常輕納敗只悔入弁山屈膝禮三拜一笑滅卻正法眼再笑貶卻毘尼戒青龍兩住笑徒然衲子相逢笑索債佛祖頻來共結冬仍言陷虎機猶在萬事付之一笑中一任諸方爭笑怪青龍常住請


坦坦蕩蕩癡癡兀兀笑倚一笻今經半百若謂是青龍奚啻太虛添彩色若謂是善權還如遠水探明月是非拈卻兩重關佛祖到來難辯別等閒問取子西堂端的分明對一說子青昊西堂請


碧落曉藏身滄溟時沐面髮侵雪幾莖衲挂雲千片奪食饑猶虛驅耕苗自遍知伊不知伊咸云臘月扇莫若分付與珂公當陽直指人親薦薦不薦道他洞上第三十世孫仔細看來我亦不曾見珂月璨參頭請


火裏敲冰石中取玉彈沒弦琴唱無腔曲一千七百則味不黏脣三藏十二部字不經目鞭泥牛耕空劫之田遣木偶淨滄溟之浴家私狼藉十分柴炭不存一束現子繪之何所圖笑看山青與水綠慧慈現知載請


遠聽感慈近親嫌暴滿容斯瘦非因田地遇時荒兩鬢將皤豈謂師塔無人埽挽頹風反貽笑於頹風行古道復深慚於古道譽之而不逐念紛飛毀之而不隨緣顛倒欲知爾有甚長請把鑑光一照


一杖敲殘明月半瓢貯盡蒼煙相逢道是地行仙雨打桃花拂面常有客來問道惟舒石子談禪巖高樹老不知年風送清香滿院


渠正是我風吹淺碧柳絲輕我不是渠雨洗澹紅桃萼瘦非渠非我孤明月湛水中天即我即渠長嘯人聽庵畔路此段真機惟自知豈是丹青描得就


生緣桐岫弗知皖國鄉談主法善權不諳荊谿風土閒少而忙多才疏而智魯嬾求於仙慵作乎祖放蕩不屠出水蛟風流惟跨巡山虎者樣人如何做青龍之嫡嗣繩蒼弁之祖武玉侍者好收取他時若展開一任驚寰宇爾我不孤負五五二十五古璞玉侍者請　騎虎


性澹情疏心直口快最無分曉逼石女生兒惟有化機斷瞎驢逐隊力成師塔人美而不知延住祖庭魔侵而不怪讓善權化貪者之痴說指迷啟盲人之瞶雖無致怨如砒恐不免譏猶蠆阿呵呵憎者憎愛者愛順兮逆兮兩俱忘燕語鶯啼青嶂外善權常住請


胸襟雖冷志氣益堅慕師之道感師之賢仰而戴天座中輔弼十三載俛而履地塔上栽培二八年難於時語隨於前緣憔悴不因茶飯少奔波多為法門憐白駒無力揮戈挽且坐茅堂聽杜鵑存善卷禮菴


懷藏造化不知年出礦難將金鐵傳爪髮胡為投大冶超然迥出湛盧先鑄


超然迥出湛盧先更復磨礱始得全試看良工呈玅手陽紋暗與白虹聯煉


陽紋暗與白虹聯巧上何妨再著研露出等閒鋒似雪從教神鬼也驚顛淬


從教神鬼也驚顛好拭塵埃弗涉纖三尺霜含天地老縱橫原不犯中邊拭


縱橫原不犯中邊佩帶翩翩氣浩然匣出鋒鋩渾不露全提塞外息狼煙佩


全提塞外息狼煙光射清虛透碧天照徹無私全大用些些觸著髑髏穿光


些些觸著髑髏穿紫氣更深吼月圓驚得須彌顛倒走無端嚇殺老金仙鳴


無端嚇殺老金仙雪夜騰輝出市廛忽躍延津成變化張華何計握龍泉躍


張華何計握龍泉信手拈來絕要玄空擲不傷鋒不損方堪許話祖師禪擲


方堪許話祖師禪出匣何如入匣先放去收來常在握懷藏造化不知年藏


蕊綻芳叢刺有時帶晴歸是帶香歸門開漆桶通玄路活潑機從林外飛


異類分身天一涯春光收拾晚排衙堂中閫奧無人識體態風流出當家


翠潑山花日煖時在途曾未把家離驀然桶底全翻卻玉蕊空成蜜滿脾


穿雲吸露美晴光底事紛紛為孰忙刺著不能知痛癢等閒切忌錯承當


平生家業寄枯桐一竅通時百竅通撲面相逢輕一劄幾人皮下血流紅


角詢窮雲外濤聲踏碎谿邊撩風口笑艸鞋穿不憚關山路遠月曉每同月問霜寒常帶霜旋何時得遇老南泉共把家私判斷尋牛


未睹峰前來影卻憐道左原貧破錢苔上露痕新反覆於中細認乍有乍無欲現半明半暗猶湮想伊只在此嶙峋端的無勞更訊見跡


殘跡多遺石面吼聲忽聽山腰春深毛色雜柔條箇樣靈機誰肖明月四蹄莫畫清風兩角難描謾言知有是今朝著意收歸始玅見牛


雨霽谿眉散步煙消谷口逢渠依他狂性就他除入手何須遠慮全不顧時卻在些兒動著還無林泉謾縱意生疏緊著金鞭莫恕得牛


帶露閒行北澗和雲散放東坡細披白雨一青蓑踏遍山河朵朵不用風搓繩繫肯將地畫欄羅如今趁亦不之他豈似從前累我牧牛


浪拍蘆招返含風搖竹指回家半鞭倒影走飛霞者段風流瀟灑短笛橫吹韻杳夕陽一曲雲斜紛紛天際落梅花溢目韶光俊雅騎牛歸家


棕履常留石闕玉蹄不到松關一生活計付潺湲且了現成公案放足橫眠白晝連拳高枕青山休云萬事轉頭間未轉頭皆夢幻忘牛存人


蕩蕩人牛盡蕩空空明暗俱空空無空處未為通依舊冰河燄凍況是深居巖壑不教移步巃嵷爭來寶殿話吾宗莫向人前打哄人牛雙忘


彩散雙眸復睹笙吹兩耳遙聞天然呂律諱言勳太古音回雅韻素羽重歌白雪絳桃更潑紅雲水天一色卻平分倒浸長空月暈返本還源


夜靜無停月窟天明獨步雲堆荷衣拂去帶青來柳巷花樓不礙兔角橫穿佛祖龜毛倒繫風雷乾坤撥轉笑顏開功大慵加蓋代入廛垂手


平旦寅灶冷虛齋滿隙塵不見松花炊破釜徒將煙火朢西鄰啼猿寂落葉額樹轉流光到眼新黃鳥弗嫌人面瘦白雲知我舊來貧


日出卯一室多年嬾為埽舉步常拖碧蘚香開門放入紅輪曉圓陀陀光皎皎此箇明珠誰欠少端的還從衣內尋叮嚀莫向外邊討


食時辰菜煮黃虀不厭貧瓦缽揭開吞日影香糜分出曉堂春忘五觀棄三輪腹飽休云味轉真自是洗盂人去後何曾粒未得黏脣


禺中已生涯此際成何事花開壟上澹鋤雲葉落谿邊頻拾翠散昏沉消瞌睡循環復把琅玕計歸來展手尚無心那有閒情說大義


日南午脫栗休將時刻數香遞遠風澹蓽蘿聲消幽磬沉茅戶木雞啼金牛舞滿腹陽春一時吐更把瑤琴反復彈未聞幾箇知心腑


日昳未活火鐺中蟹眼沸煙篆紛紛漲水聲香消陣陣傳風味足清神多爽氣到口方知無忌諱運用尋常每自為翛然那復有尊貴


晡時申閒策孤笻到海濱錯落清機同水鳥婆娑短髮學山民無高下絕疏親萍水相逢便問津等閒不解空回首莫怪煙花冷笑人


日入西牛履牛衫半禿首幾欲談玄沒箇人間消逸興憑吾有趙州茶曹山酒擬飲還須同出手不是大瓢七碗流到來未許輕開口


黃昏戌獨坐寥寥安一室壁架青燈隱復明瓦翻蒼鼠藏還出細叨叨啾唧唧讀盡華嚴知幾帙舉似煙霞莫外求此中猶勝波羅密


人定亥風送泉聲來嶺外夜靜寒燈照六窗更深無夢真三昧佛不求祖奚愛一枕青山憨布袋帳破休嫌明月窺屋穿自有白雲蓋


夜半子庭虛萬里清如洗一片金篩竹葉青幾家漏斷蓮花蕊紙帳前艸龕裏肱曲蘧蘧忘脫履隨地遊仙忽作聲虛空驚得笑歪觜


雞鳴丑夢醒慵呼祖逖友屋破床頭好笑天被穿身外惟搔首衣斜披腳赤走尿缾踢得翻筋斗箇事應須說向人奈何不是同流叟


慇懃問道已多年鶴髮婆娑志益堅謾謂古稀今便幸春秋猶過趙州前


筆底滔滔本自由何勞紙上更追求如能墨海都翻卻尤勝當年南匾頭


話頭牢把莫遲疑著意追尋看是誰看到水窮山盡處一輪明月上梅枝


學道親如診脈親分明指下莫因循等閒看破誰遲速把手風前笑越人


齋僧不必擇叢林何處叢林不是僧株守一方無變易還如風鼓欲盈罾


謾說人間甲子周閒來正好跨青牛高歌一曲煙霞外不羨當年老趙州


修行本在道心堅心若堅時石也穿果正因明成大願何須向外覓單傳


饑餐綠葉採新楸渴飲清泉接上流數遍琅玕無一事和衣高枕臥山丘


賢于插處艸叢叢為號空王殿已空好向青龍舒臂力大家扶起梵王宮


巍峨一殿聳雲霄像半淋漓瓦半飄一念隨心成願力何須山埜舌重饒


古祗園今重架闢艸鋤雲開大廈給孤意旨甚分明就中幾箇能酬價忽酬價功高不在金磚下


選佛從來第一功弘開爐鞴顯宗風廬陵米價逢人問到者方知價不同


曾聞開士觸宣明體罄塵空總現成看得現成公案徹心花獨綻少林春


投子當年錯指名一缾滿貯下桐城於今不了重拈出剔起光明處處新


欲成佛祖在心田要植心田仗福田百福田中勤布種勝前幾倍植心田


煙無香積乏薪然欲縛青山著半肩塵冷灶中添把火好來共話獦獠禪


正法流通自古今承當正法在仁人不因繡棗來相報那得人人轉法輪

