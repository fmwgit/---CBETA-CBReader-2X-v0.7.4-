嘉興大藏經（新文豐版）數位版, No. B198 雪關禪師語錄

雪J27nB198_p0478c10雲關禪師語錄卷之六


平空撒出漫天網，萬里飛潛命莫存；直得大唐人錯愕，新羅夜半火星燔。


魔王手裏追魔印，展也何曾露出來？不是腳跟紅線斷，臺山之路滑如苔。


笙歌院裏低昂舞，錦字梭腸宛轉看；近日洞庭秋水滿，古帆風便過千灣。


婆子燒菴菴愈好，海中紅焰爍天高；目前秪要添些子，向後從他怨寂寥。


生佛齊通一鼻風，都來吸盡不同同；狸奴白牯超方後，坐斷山頭一段空。


金剛寶劍用非常，截斷廉纖露本光；佛法無多休更道，從來這箇絕商量。


靈雲偶中桃花毒，玄沙善用蓋頭機；若無把定乾坤手，金毛獅子變狐啼。


越格超方用不同，節節生機活似龍；千聖不傳末後句，任是巖頭也莫窮。


三五百條花柳巷，二三千處管絃樓；少年行樂誇豪富，金印腰懸傲五侯。


萬法歸一一何歸？撒手親逢萬仞崖；乘風鼓蕩滄溟水，笑看華鯨吸浪回。


透過三關猶折鏃，欽山把斷要津奇；穿楊須是繇基箭，一發神弓不浪施。


行腳歸家問本師，紙窗鑽孔笑蠅癡；一回揩破娘生背，放出毫光佛是誰？


露刃橫抽血濺空，兩堂無語盡符宗；死貓畢竟歸何處？月落猿啼西岸東。


虎穴由來生虎子，趙州活路不通風；草鞋頭戴波波走，忘卻風清月白中。


老大溈山不識羞，千般古怪弄虛頭；畜生安甚閒名字？迥地遮天秪自繇。

