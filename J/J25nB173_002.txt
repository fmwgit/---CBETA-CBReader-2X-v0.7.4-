嘉興大藏經（新文豐版）數位版, No. B173 壽昌無明和尚語錄

壽昌和尚語錄卷下終


大道廓然， 如太虛空； 聖凡幻華， 影落其中。
即有求者， 竟不可得； 擬議思量， 掉棒打月。
瞿曇熱亂， 達磨忙來； 到頭落得， 一隻皮鞋。
建塗毒鼓， 全彰正令； 如有擊者， 喪身失命。
不用命者， 時來一擊； 三日耳聾， 晴空霹靂。
身心俱碎， 魔佛潛蹤； 摩尼光耀， 八面虛通。
惟我壽昌， 誤中其毒； 遍身毛孔， 三昧出沒。
化生死窟， 作光明聚； 日用頭頭， 無處不是。
提起钁頭， 似金剛劍； 煩惱稠林， 佛祖出現。
四十餘年， 墾土掘地； 瓦礫荊棘， 純七寶砌。
身心世界， 碎為微塵； 塵塵佛剎， 坐臥經行。
佛法禪道， 拈向一邊； 有來問者， 直指目前。
如大圓鏡， 五色齊至； 不出不入， 死生遊戲。
自墮此中， 未嘗住世； 即今便行， 亦未曾去。
不信但看， 草芥纖塵； 何有一物？ 不是全身。
青山塔影， 松風長舌； 說法音聲， 常無間歇。


劃斷巫山十二峰，孤明一鑑映晴空；人天百萬皆驚駭，真勝全歸掌握中。


誰把虛空計限年？森羅萬象自留連；縱橫施設無窮數，成壞何嘗到彼邊？


不向鋤頭尋活計，卻來架上打鞦韆；鏗鍧鼓弄歌歡樂，鎮夜令人不得眠。


塵塵普現寶王剎，豈可相逢往別峰？獨有貍奴精古怪，法堂跳出上穹窿。


不諳世法出世法，卻來此土觜盧都；人天凡聖皆嫌棄，反得清名上祖圖。


三藏琅函砌滿懷，人間天上歎奇哉；知非斷臂求心法，誰想獃獃亦是獃？


老成人愛老成人，一錠金還一錠金；具眼終須知本色，豈應看錯定盤星？


一世榮華曷可誇？千金不換野人家；門庭險峻人難近，鳥獸何能再獻花？


誤入禪園見作家，新翻時樣破袈裟；有時包裹三千界，不許時人亂撒沙。


情知國難出忠臣，不至艱危不見人；到得南陽門裡去，何須更要問關津？


佛於濁世事行難，箇箇聞之著實參；忽日足頭而撞破，竟休出嶺問津關。


四洲風月不同同，夜則西兮日則東；聊與時人通線路，須彌山隔在其中。


天輪晝夜亙長明，不見皆因翳眼睛；更有一般奇異物，六根不具卻知音。


威音外是一乾坤，一箇人兒住一村；無上涅槃為伴侶，省煩家業不須分。


何似當機不出塵？蓋因見上太分明；更須知有超方意，罔象收珠不足稱。


好事不如無事好，牽起還應重跌倒；要得清安一世閒，獨羨平田使犢嫂。


孤雲來去自優游，管甚時人喜復憂？不讓金烏飛玉兔，何妨鶖子與螢流？


出纏人解入纏行，鐵壁銀山一掌平；遍體黃金膿滴滴，眼睛鼻孔若銅鈴。


大方廣博納虛空，無限行人路不通；一遇到家人的信，不勞舉足在家中。


即心即佛即是心，非心非佛即是佛；擬議墮落野狐坑，不擬仍沉魂鬼窟。噫！畢竟何者是佛？咄！


拋卻轅門坐玉堂，寒威凜凜整朝綱；山河平靜歌娛宴，上臠何消更問嘗？


不學行時先學走，自然引得傍人笑；鐵牛不怕紫金毛，衲子河沙幾個曉？


相逢直要辯來因，眼裡無筋一世貧；明暗兩頭俱解住，倒行始是出廛人。


潑天銀浪擁山來，來一回時去一回；萬派千流如鼎沸，和同到海亦悠哉！


未明明迺共真誠，貧富雖殊一樣心；道行臨深如履薄，通玄爭肯枉光陰。


手段雖低計較多，愛河翻鬥爍迦羅；果然被摵徐徐去，子母俱焚莫奈何。


可笑叢林今古客，路頭不見曷參禪？南泉遷化為牛去，誰不驚惶歎可憐？


問宗不問禪，妻死哭黃天；劈脊三兩尺，痛快莫成顛。


層層疊疊接青天，水曲山彎沒際邊；碧眼老胡都不涉，蓋因不肯續燈傳。


誰道神珠鎮海涯，纔方舉念悉皆差；枉勞娑竭殷勤守，遍滿乾坤總是他。


須彌下際普金剛，透海穿山總放光；間有野僧能粉碎，人間天上少承當。


為因描得盤山真，便解藂林翻筋斗；天下道彼是瘋顛，寶蓮臺上呵呵笑。笑甚麼？活跳蚤？


劃斷山頭幾白雲，清風秪得努雙睛；空花陽燄能收去，送得來時有幾人？


一生單等個人來，誰覺其人久在懷；可惜諸方雲水客，空勞神力用心猜。


毘嵐持住一乾坤，萬象森羅悉已遵；此是瞿曇收放的，根苗聯續至今存。


千鈞弩不為鼷鼠，一舉鋒降師子威；龍象觀之心膽碎，世間天上實希奇。


眾中不有寒山客，決莫同他說一言；昔日丹霞無點化，決然道彼是瘋顛。


直漢從來不受欺，未嘗舉意我先知；蒼蒼也解知人意，何況人天調御師？


干將決不讓不平，但是當鋒猶損己；天下聞風必恐驚，三頭相滾復何喜？


九重圍禁鎮天威，敕令通行遍九區；勦賊除奸梟詐佞，施行發政按時宜。


拿住中間布袋口，那畏千頭與萬頭；麤細聖凡收在內，管他歡喜及憂愁。


紅粉佳人續祖燈，金沙灘頭馬郎婦；人間天上獨稱尊，此等何嘗在二數？


遊戲三昧，成群作隊；搊痛鼻孔，連悔至悔。跨驊騮兮五嶽逍遙；碎金剛兮一身富貴。一根楖栗活如龍，萬項滄波齊屏息。


為人不得賣心肝，百尺竿頭進步觀；覷透古人真實意，縱橫海外把天瞞。


一塵一座五花臺，法說如雲遍九垓；奇怪衲僧都不采，何須轉物共如來？


電光石火兩相撞，饒一尺時讓一丈；幸有虛空作證明，釋迦迦葉一般樣。


變通另是一乾坤，縱奪生涯殺活中；一段風流真有趣，高門兩下振宗風。


不假揚眉先已知，開門憶得閉門時；龍驤雲起師資合，虎嘯風生賓主歸。


灨水湘河十八灣，舟行前後每相攀；雖然阻隔無妨礙，到岸清幽一樣閒。


家家有路透長安，未到多應被彼瞞；慣便乾坤同隻眼，從它言語百千般。


物物夏長春生，人人頂天立地。是有是無，知心知己。


端居法界獨稱孤，寶殿翛翛一物無；濟物利生常勿憚，不教人拜佛毗盧。


太阿鋒出匣，多因斷不平；二邊俱一則，中道勿令嬴。多少無勞諍，是非不足徵；三頭并六臂，不許入中廳。


眼光爍破四天下，再不令人暗處行；賓主無言吾舉了，不知陷殺幾多人？


異類中行出世奇，四生生過總無依；天人師也非為貴，毛角空兮更解飛。


三世諸佛被它吞，他今忽地遭吾手；令伊一尺碎微塵，致使彌陀法道久。


老人說法懶開口，秪使鼓鈴弓箭走；有智相逢不展眉，無情撞著頻招手。


手不釋卷無文字，三藏琅函一口宣；不是聖王能具眼，險些一眾莫申冤。


勘判諸方同不同，有時西視有時東；文公若具摩醯眼，爭肯留衣服大公。


從來久羨南陽塔，舉世無人解去尋；雪竇當時指個影，至今湖海謾沉吟。


竭世樞機定不乖，方圓左右妙奇哉；門前各有通霄路，豈向街頭問鬞獃？


行行卷卷太分明，何必摩訶說起因？萬象森羅齊顯現，空生徒自淚沾襟。


這一時通歷劫通，古今三世一塵中；虛空有盡渠無盡，剔起眉看同不同。


疑雲散盡露金烏，海嶽虛明鑑有無；從教劫灰都散盡，端然不涉赤鬚鬍。


澗飲松餐志獨高，爭如出格老風騷；浮山五味親供眾，常住何曾犯一毫？


大人君子意平懷，不棄愚而不尚乖；若要與君通一線，莫遊南嶽與天台。


為人須要為得徹，殺人必定要見血；有些氣息便相妨，懸崖一拶命根絕。


人人各有先天祖，剔起眉毛不用觀；萬象森羅藏在內，分明頭角莫瞞頇。


若是野狐能變化，金毛隊入心無怕；拿來開口與吾聽，斷不辜伊真及假。


千年故紙好合藥，秪要醫王解下方；百萬家財都付與，不消書契也為良。


嬰兒秪要乳酥嘗，那管親娘不是娘；直待有朝來具眼，塵塵剎剎顯全彰。


解向佛前欺侮，必然祖後生端；白日青天打睡，三更半夜盤桓。古怪蹊蹺諸釋種，至今天下黑漫漫。


見聞知覺最朦朧，萬象群靈一握中；不入白雲家裡去，爭知足下有清風。


因緣撞著死冤家，出入行藏豈讓他？此橫鐵槊，彼按金叉。拂袖便行鉤有餌，鍋兒打破玉無瑕。


倏然已到法王家，管甚千差與萬差；丈六金身同草用，涅槃煩惱總空華。


連環綺互莫申舒，一竅虛通一亦無；是事不從人所得，達磨故所觜盧都。


彌勒當來下生，人人活陷深坑；現在兜率天宮，白白將自羅籠。金剛般若兮！無人無我；華嚴法界兮！勿西勿東。火罏震動堪作麼？須知下載有清風。


一句當天答也未，古今宗教問皆酬；若還更要尋心路，一尺端然定不休。


滿盤捧出醇甘露，到口令人命即亡；絕後再甦欺不得，翻嗟岐路漫尋羊。


千鈞寶鼎浮滄海，一丈龜毛縛太虛；不是飲光重出世，爭能百萬眾前嗤？


君子成人之美，平地無風浪起；雖然與眾無干，未免見聞思議。


南泉捏怪，趙州幫惡；累及後人，牽繩帶索；惟有貓兒，高登極樂。


知有不知有，天下衲僧顛倒走；縱是八臂那吒身，摸著鼻孔失卻口。


有口無心老作家，一時正又一時邪；千般伎倆能知的，今古還他子沒爺。


暗藏春色，明露秋光；有眼莫鑑，縱智難量。到家不上長安路，一任風花雪月揚。


劃斷虛空真氣脈，掃除賢聖正經綸；須知教外單傳旨，提掇時人出見聞。


趙州本分手段，優劣纔分者憨；殺活何嘗有意？不須甘與不甘。


醍醐上味出乎乳，滴水攙中總不成；三十棒頭開正眼，何嘗傳得祖師心？


問處情真切，慈心秪是椎；大愚不說破，瞥地始安居。騎虎頭，捋虎尾！棒喝宗風從是起；透得佛祖鐵心腸，誰云佛法無多子？


賓主歷然，其道綿綿；會得者喪，不會者全。


扇子已破索犀牛，良久無酬是實酬；連累諸方多計較，盡從草裡去追求。


渠今正是我，天地難包裹；我今不是渠，佛祖莫能知；要識洞山真實處，白雲飛在綠楊枝。


見色明心，附物顯理；具眼宗師，許而不許。敢保老兄未徹，一隊閒神野鬼；不是焦面王來，受陷遭坑幾許？


攪亂乾坤漉海涯，豈知兜著活冤家？幸然棒眼明如日，鬼怪何嘗得近他？


玉璽權衡在手中，何如被奪一番空？慈悲不忍還他去，不爾爭些落草藂。


挑得嵐風過海門，一時放出冷乾坤；蒼松老柏能禁傲，遇此因緣也斷魂。


一把爛茆當寶木，燃起煙騰法界中；大抵逢緣沾馥郁，翻然抖碎太虛空。


時來鐵也變成金，豈在區區遍討尋？擊竹礫聲而大悟，不知賺殺幾多人？


呼蛇容易遣蛇難，一遣誰知又解翻？已識此蛇能變化，故垂杖送下高灘。


悟不從師總屬緣，得時猶不費盤纏；從教地轉天迴者，也是金烏下碧川。


一塵飛起蓋天涯，不管諸方老作家；沾著必然皆受困，未知誰不被伊遮？


無端呈出一三叉，龍象筵中驗作家；若是老胡家裡客，是非蜂起儘從它。


恁麼也不得，虎被狐狸嚇；不恁麼也不得，乾坤齊暗黑；恁麼不恁麼總不得，黃巢滅卻劍猶存，天下杳無這個賊。


龐老年來氣運衰，挑擔乾草賣長街；果然撞著窮光棍，依舊滔滔哭轉來。


好雪落處地獄滓，都緣未續缽羅花；頭頭總是家珍寶，秪看誰人解用他？


拿龍角，捉虎尾！要且全身不落興廢，夾山老人一場悔氣，這僧鬼面神頭，也是無風浪起。


誰人不愛子孫賢，爭奈非賢亦枉然；家寶已將分付竟，無知金玉當為磚。


老僧耳聾，鐵壁難通；誰知直下，佛祖家風。


馬駒踏殺天下人，尚幸峨峰餘一箇；是故不惜兩莖眉，盡底掀翻都說破。


冒雨衝風去，披星帶月歸；不知身有苦，惟慮行門虧。


真實做工夫，聖凡情盡無；活中須要死，死後聽其甦。大似浮雲散，還如皎月孤；光輝周法界，坐斷古毗盧。


試問白雲何處去？隨風帶月共參堂；問伊說的何言句？各自徐徐散八方。


本然清淨亙如然，契證多生值有緣；觸目混融皆至玅，通身作用總虛玄。五宗極則機齊貫，三藏精微理共圓；不礙古今凡聖事，如來禪合祖師禪。復囑云當以無心，相續政用，盡法行持，報無報之慈恩、度有緣之正信。


影滅皆因形盡也，心空緣是法空耶；非關不奉牟尼旨，大抵心生未免差。


乾坤粉碎的為奇，若是貍奴不肯伊；饒彼古今三際斷，都來未盡一分疑。


雲門道箇須彌山，直路行人反作彎；唯有了元行得正，不登從上祖師關。


法眼參方知見多，無如地藏指頭何？直須拶破虛空骨，一切現成始解屙。


本地風光騰法界，十方清淨絕微塵；含天裹地渾無物，釋道儒宗謾有名。


得有因由悟有時，青山一歲一芳菲；但能不為時辰使，自自如然合化機。


門前有路行非玅，眼裡無瞳看更明；學道未能超學地，鐵鞋踏破枉勞神。


四十餘年窮此事，幾番休去幾番休；今朝分付空王子，莫縱三千夜不收。


藂林罏鞴燄煙高，誰把身心放底熬？直待毛皮都換卻，自然平地起波濤。


欲參無上菩提道，急急疏通大好山；知道始知山不好，翻身直出祖師關。


野獅不啖人間食，十二巫峰得自由；養就縱橫無礙力，崑崙翻轉作瀛洲。


祖道淩遲事若何？為因不契笑頭陀；孤峰頂上生機少，大海潮中死者多。攫浪拏雲能有幾？掀天揭地莫尋他；要知少室山前事，須信神光度達磨。


個中無悟亦無迷，幻現來兮復現回；來也端然誰是我？去時畢竟我為誰？不如無去無來好，爭似解生解死悲；今日方知無我我，側騎鐵額不歸歸。


謾攜竿木混凡塵，個裡如如有幾人？攪亂乾坤非好手，縱橫宇宙本真情。虛空摑碎泥牛吼，大海掀翻木馬驚；菴主那知貧道事？南山下足北山行。


達磨大士，不順人情；好肉剜窟，痛處加針。梁武啟問第一義，廓然無答太分明；自己秪如不識，真個是黑臉烏心。九年面壁等個人，神光三拜始安心；隻履西歸陷魏使，迨及於今。噫！可惜當面蹉過。若是跛腳雲門，一棒打殺與狗子喫，貴圖天下太平。

