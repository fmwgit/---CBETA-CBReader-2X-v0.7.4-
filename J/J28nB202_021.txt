嘉興大藏經（新文豐版）數位版, No. B202 百癡禪師語錄

百癡禪師語錄卷第二十一


志大西江一口吞，赤身無倚蕩家門，昔時泒列為孫祖，今日燈聯作弟昆。刻骨自知恩未報，思顏欲覯意何存？閩山浙水雖云遠，底句分明獻至尊。


幾回思臥碧巖前，無奈深深業力牽，金粟乳親已酢矣，南山義重豈辜焉？人來誚我音書杳，我不隨人習性偏，總在法門同負荷，刀開斧劈自完全。


玉簫不用引雲鸞，隨唱全憑慧眼寬，無事試來湖上望，南堤古竹舞千竿。


負吾忽起歸鄉思，十笏軒中少一人，羽翮養成且暫去，採菱歌斷再相親。


捉虎擒龍如猛烈，登山涉水敢辭勞，明年此會嫣然笑，贏得吾鄉節義高。


臨岐效贈言，愧我乏辭藻，聊倩隴頭春，一枝盟舊好。清謙世所希，蘊厚身之寶，去去來何期？南窗日與掃。君不見？當年慧遠老，送客已忘機，行出虎溪道，至今猶在畫圖中，長笑笑人人笑倒。


擊開寶藏連環鎖，瀲灩珊瑚紅萬朵，自有神光照遠天，更無餘物能包裏。武昌城外草萋萋，黃鶴樓詩崔顥題，職滿福嚴歸去也，龜毛拂子露全提。


睡魔百萬難挨遣，只待陽坡一掬春，急展信旗求助陣，亭亭僊客莫逡巡。


出隊將軍氣力陪，乘風鏖戰莫驚猜，金山主者無長策，只聽凱聲動地來。


不待茶瓢觸墜時，劍鋒早已掛雙眉，臥龍峰頂千年事，收放無人辨得伊。


立限千朝掩竹扉，鉤頭竟不涉離微，檀那到此能窺覷，一任天華繚亂飛。


人誰不樂壽？德乃壽之基，修德無疏缺，就將壽可期。翁今年六十，壽與德相資，天馬馳清譽，鍾山毓秀芝。良朋分齒祝，絳老是交知，一週花甲從頭算，算去何嘗有盡時？天馬、鍾山俱九峰名。


滿架薔薇紅間白，數聲蜀魄去還來，祖師關捩無封鎖，不待輪鎚擊自開。


萬仞寒潭透底清，得閒好趁夜光行，忽然失腳翻身去，管取驪珠屬老成。


性道文章君所諳，橫拈玉麈作司南，那知識合龍蛇歲？遽爾神遊寶石龕。絳服僊來迎李賀，穠桃候至哭瞿曇，赤條條地分明否？一句無私任放憨。


一句無私任放憨，赤條條地絕東南，燄光腦後高千萬，意氣機前奪二三。我道龐翁原不死，人言馬帳有奇談，試將流布公明眼，似月當天印碧潭。


牢關打破乾坤闊，況值普門示現時？腳尾腳頭莫蹉過，黃鸝只在綠楊枝。


一枝驀露東君令，異蕊奇華結此中，攜去閩南如慎重，清香錯落滿天風。


泥多佛大言猶在，水漲船高汝自看，去路不遙如舊路，一天風雨撲春寒。


日面、月面，蘇州、常州，全無把柄，大有來繇。就地輕拋兮泥牛血濺，當機拶出兮石女汗流。君不見？古時南匾頭，泐潭座下鬧啾啾，雲峰指向慈明去，藥汞銀禪一筆勾，勘破了，孰為儔？生緣佛手起戈矛，凜凜威風蓋十洲。


毛錐三寸凜青霜，一戰文場大用彰，道者心機雖迥別，也隨人看綠衣郎。


片帆高掛倚春風，此日臨流興不同，龍首奪回贏得意，輝光無負鷲山中。


凌霄峰頂松杉路，相見不須重搊住，知是者般事便休，浩然一曲賦歸去。去去正當四月中，手攜拄杖活如龍，綠楊兩岸鎖帆色，浪捲長江萬里空。因憶古賢乘黃鶴，鶴入白雲樓索索，又有趯翻鸚鵡洲，風流得處且風流。君係那邊人，善學那邊話，蠱毒盂藏鐵蒺藜，拋出隨他爭怒罵，以無所爭冠諸方，方信監寺異時兒孫遍天下。


古有浮山遠，稱為遠錄公，因碁解說法，吏事頗精通。君今號君錄，欲扣西來宗，慕藺乃其義，職業亦相同。勿云行未逮，賊過後援弓。


批雲切月弄伽陀，貪嘴禪和餓殺多，何似三餐粥飯足？白蓮池畔任婆娑。


芒鞋踏遍江南社，杓柄短長盡數知，此去人前如謗我，重來定與頂門槌。


法門謬濫不堪親，鬚髯甘為巾幗人，最愛伏獅丁此運，相傳妙總是前身。棒頭有眼轟天地，喝下無私泣鬼神，吾侄幸追勝躅也，一華莫負舊園春。


非仙非佛亦非儒，只要當人著力疑，忽地豁開頂眼，花街酒巷任憨癡。


亦仙亦佛亦云儒，三教同源不用疑，拶透當前機一著，呵呵大笑我真癡。


長安不離含元殿，向外馳求路已非，年少果能堅立志，風光無限透斜暉。


六華飛出豁雙眸，便解拖鎗作賊偷，罪款已呈無躲處，寥寥室內冷光浮。


曹溪指月，馬師翫月，一隊弄影光，千古繫驢橛。阿呵呵，咄咄咄，當人立地莫輕忽，等閒撈取真月來，照破形山空突兀。


火裏青蓮已種活，石中白璧豈埋沉？一鎚擊出靈光現，了悟凡心即佛心。


繡襦脫下著袈裟，玉磬輕敲禮法華，有問本來寂滅相，對他門外亂啼蛙。


一歸何處健脾藥，念佛是誰止瀉湯，信手拈來真效驗，不愁人病在膏肓。


九龍渡口扁舟橫，幾箇親從自岸登？空使蘆花飛似雪，隨風亂打釣魚罾。


為人先宜養德，處世暫且隨緣，近日山家富貴，一池荷布青錢。


若不親師擇友，如何去妄存真？真、妄兩頭剔脫，鼻孔原搭上唇。


秋深雨後冷芭蕉，渾似渠儂破七條，若遇淨名欽戒德，綠雲裁剪一肩挑。


兩岸垂楊夾古塘，蜂臺靜掩路無梁，幽懷不已欣留駐，先澤都云未杳茫。斷續鐘敲惺醉夢，低昂杖撥起清光，毗耶室內昨親到，笑指丹心向日傍。


不諳青草夢西塘，巴韻如何繞畫梁？幸有仁風來普扇，敢言慧日爍迷茫。隨身七事滹沱令，益友三宜尼父光，記莂當年還記否？從今無負鷲峰傍。


兩岸白蘋風，一溪紅蓼月，不堪飽水雲，只可自怡悅。畢竟如何行行？問取人中傑。


不用爐鎚萬慮歇，一絲獨釣寒江月，箇中灑落許誰知？待到璜溪為汝說。


穿衣喫飯承誰力？一句全包內典書，只恐當人讀不透，錯冤明月照溝渠。


靈光人本具，凡聖不相侵，有執見成妄，無心路易尋。當風摧鐵壁，似日爍孤岑，灑落紅塵外，期談綠樹陰。西鄰杓柄短，北地水輪深，從此難瞞昧，天香拂滿襟。


倒吸曹源水一滴，等閒傾出漲千江，乾坤總白漫漫也，那少魚龍納款降？


相親未久忽攜笻，默忖機先興亦濃，但得鐵牛心印在，鱷溪不隔小耆峰。


霜風吼葉屋頭寒，忽訝祗林罷釣竿，黃菊愁含千點淚，碧溪怒捲萬重灘。寥寥法道誰為主？濟濟英賢我獨看，常寂光中如首肯，相逢依舊不相瞞。


一顆驪珠鎮海紅，得來原不計程功，而今拈出當堂贈，裕後光前在此中。


七尺孤笻扶夜月，三年買棹過梅溪，有人問我居何處，向道斜涇綠水西。


五福已憑洪範註，寸心賽過醉吟人，風前倚杖無多祝，共賞壺天幾度春。


一月同堂壽者三，乾坤俯仰各無慚，延齡此是全真訣，不尚區區分外探。


梅報先春枝吐玉，人傳令德價騰金，生來受用長如許，灼見天心合自心。


一副熱腸徹底傾，為人原不負生平，周遭可歎無知已，掉轉春光別路行。


惠州一路如天遠，去去莫忘聚話時，鈯斧用磨憑手快，哪吒有眼不容窺。


三泖月，九峰雲，一擔挑來贈與君，解用莫嫌常住物，重重衣裓惹芳芬。


九峰雲，三泖月，持壽君兮用不竭，遍界氤氳遍界明，腳頭腳底自超越。


空印無文字已彰，幾人於此費商量？丈夫肘後斜懸著，燄貫威音古道傍。


聖賢無盡書，格物是頭腦，驀地自迴光，銀山都靠倒。瞿曇花，文殊草，拈來拈去君家寶，誰管他海桑遷、歲月老？一曲浩歌天下聞，杏紅香滿長安道。


打開寶藏運家珍，飽築擎頭帶角人，誰似路公誇好手？當年廿贄一般春。


琵琶合弄出尋常，板拍單敲返故鄉，分付山頭緩緩唱，莫驚猿鶴動愁腸。


不須介壽歌春酒，未信延年待廣成，日用修持純合道，松巒愈見碧崢嶸。


眼開不在桶箍邊，歸去何須又罰錢？二月桃花紅似錦，一枝分贈任流傳。


年少出家兒，酬恩為急務，蓮經刺血書，日久心彌固。此血從何來？都云養有素。此心何所窮？願汝自參悟。參悟真兮願已周，紅雲朵朵麥光浮，爺娘面目分明現，歷劫相隨絕去留。


別我璜溪春復春，桃花流水宛然新，何時重把綱宗話？坐對樓頭喚驗人。


一橈撥動水中珠，閃爍寒光射太虛，可惜許，錦鱗無，吞鉤盡是小鰍魚。


幾度閒探衣裏珠，搖風擺雨自清虛，竿頭意，會也無？未得魚時誓得魚。


一見宛然如舊識，當時想亦契心人，蒲團禪板深深意，留與他年作勝因。


一寶秘形山，當人識去還，非拘文字相，不逐歲時斑。放蕩歌梅曲，夷猶度釣灣，塵心皆道意，俗累了禪關。善誘予何藉？拈機佛亦頑，維摩名赫奕，自此遍瀛寰。


不負婆伽度眾心，德高行廣振西林，我來徵壽如何也？一帶松杉翠色森。


壽量何曾落二三？擬加辭飾益吾慚，明公自有經天手，共入蓬壺任意探。


已見藍田多種玉，更於祗室解揮金，同堂壽者無私祝，總契維摩古佛心。


翁壽攸躋八十六，德高蔭厚如松竹，忽諳身世本來空，悟入無生歸去速。無生國裏好翱翔，白鳥青蓮噴異香，須信此翁原不滅，遺風歷歷在當陽。


巍巍坐運鐵牛機，誰敢奔前入突圍？賴汝年來韜藝熟，且看先去壯軍威。


藏裏摩尼收一顆，忽拖短策別予行，幾多光彩無人見，分入壺山照樹菁。


劍戟叢中各自行，父南子北可憐生，白雲入眼空垂淚，黃髮傷心繞夢清。去去故鄉尋父語，免教終日苦思汝，杖頭放出寶華光，為壽為祥任所舉。


六窗軒豁淨無塵，代代傳持自本人，世路從他桑海變，一回嗣續一回新。


坐斷江湖浩蕩春，一番猛省一番親，等閒認得關中主，瀟灑便稱物外人。放去收來無礙滯，橫拈倒用愈精神，昔年甘贄家風在，何必區區別問津？


閒花似錦，幽鳥如簧，文殊境界，觸目全彰。汝今欲往臺山，路不憚迢遙，稱獨步珍重，也須帶眼行。路傍蹉過人無數，此理灼然惟自知，杖光影動碧玻璃，金毛若在雲端現，一拶當前莫放伊。


芒鞋躍出錦江春，久與叢林話主賓，此去卓然能自立，不須俛首問他人。


西江口吸了無餘，仍向鸚湖湖上居，三十六人垂手處，當場捉敗莫饒渠。


一庵歷歷無向背，南地有松北有檜，莫道山空不見人，須知人在空山外。


玉節搖光巡楚地，繡衣分彩照吳山，歸來應記瞿曇囑，拶透吾宗向上關。


別來數夏無尋處，偶爾相逢似隔生，一曲漁歌君試聽，綠楊梢月透湖明。


伊人儼在水之湄，幾度溯洄欲見遲，妙句忽從雲外得，清光已自座前垂。帶留祗苑君名重，釣罷江干我願癡，他日相逢無別事，援毫為賦謝庭芝。


長安路上緊揮鞭，玉篆金龜一串穿，贏得太平無事日，對君莫說小娘禪。


未曾見面已相識，此語從於何處明？秋入鸚湖蟬欲老，水光天色一般清。


不懼鯨波險，扶桑國上遊，明知為法重，豈以此身憂？遠霧吞青島，綺霞弄碧流，禪心無繫累，隨處是皇州。


布毛吹起豁然歸，已落渠儂第二機，何似空齋春睡足？坐看紅日轉薔薇。


雙塔巍峨銜綵鳳，九湖瀲灩弄珠龍，莫將是境名為境，蹉過西來直指宗。


別我鷗灘五度秋，連雲聳日曙光浮，交之以道人難料，死亦何冤汝合休？夙債宜償方慧祖，臨危大叫憶巖頭，相知最是關情切，不禁低回拭淚流。


淚流頻訝括溪東，片片青山染血紅，生死場中如幻戲，真空界內自消融。伽黎雖未明懸讖，皮履何須借路通？卓犖一燈原不斷，六華和雨灑寒櫳。


諸方有樣予纔效，腳下無私汝自行，撥轉一機如妙總，堂堂從此播家聲。


檢盡五千四十八，偏圓頓漸一齊收，眉間掛起吹毛劍，落落紅光射斗牛。


香餌無多嬾下鉤，斜涇深處且埋頭，不因同里人相訪，誰信溟魚拍浪遊？


案前一拍須彌碎，萬法齊收日用親，此語超然誰解道？分明賴是箇中人。箇中人在溫如玉，濟北真燈已紹續，莫讓襄州竹漉翁，乘時演唱西江曲。


戴角菸菟威勢雄，人前幾度起腥風，而今震吼深山去，好看芙蓉正脈通。


密意不曾來問我，覺華已自見離披，一燈分照無多事，挑剔當前莫放遲。


內省純無疚，天年享不窮，南窗消息好，六月足薰風。


自從悟得棒頭禪，彼此匡徒各有年，短鬢含愁堆白雪，空拳隨處拓青天。法衰不忍檀荊混，道在唯憑薪火傳，何日重逢敲板拍？看君解出繫腰錢。


亂雲深處草萋萋，人事天時俱不齊，未解移舟瞻白燕，且憑閣杖聽黃鸝。言中有響非關話，意外無私偶命題，半箇鐺兒慚腳折，誰將隻手共提攜？


相隨不必苦勞心，小艷詩閒對月吟，從此一關輕打透，泥團拓出是黃金。


天生器品自威雄，脫略塵緣孰與同？髻內有珠親拾得，目前無物可羅籠。而今年已週花甲，是佛是魔信手劄，不二門開正令行，等閒抹過萬千劫。阿呵呵，囉哩囉，龜鶴之齡未足齊其數，大椿之壽安敢喻其多？亙古風流亙古在，笑看桑海亂消磨。


病骨支床多半月，良劑得效值初冬，好將疏影橫斜句，吟對爐頭活火紅。


玉梅花泄生前夢，金鼎香呈向上機，五十年來同履踐，壽山歷歷自光輝。


龍淵九帶碧涵天，坐鎮中央闡要玄，隨彼小根趨遁去，楓山法脈賴君傳。


一靈不昧隨方住，白骨成堆沒處安，若得諸仁心地好，免依荒草泣秋寒。


文殊示現驀頭鏟，無著通身都是眼，彼丈夫兮汝亦然，莫將庸解淪擔板。


一掌一握血，一棒一條痕，臨濟正法眼，千古累兒孫。汝今別我莆陽去，水隔山遙路莫論，但將此道立乾坤，管取外魔喪膽魂。


昔年此地曾相見，今日重來沒處尋，梵閣愁聞華鶴唳，禪房空鎖綠蘿陰。無聲三昧推先覺，不老九峰證慧心，撮土焚香談半偈，夕陽斜照影沉沉。


樓高百尺原無亞，碧棟朱軒光互射，不識誰為樓上人，九峰突兀拜其下。


劍作龍鳴去，光芒燦斗牛，衲僧如解用，佛祖亦眉愁。


石裏觀音看不見，盪之以水全身現，慈悲最切度生心，點滴無私宜自薦。


自慚無力起先宗，數載眠雲倦復慵，忽接瑤箋傳錦鯉，敢將直釣引獰龍。花飄古殿檀恩重，雨滴空階筆興濃，最好相酬親切處，壽山高賽九峰松。


眼光爍破東西土，氣宇衝開南北星，謾道頭陀杖子短，且來收擷九峰青。


覷透當前一著真，茂林鬧市任橫身，有時拈出吹毛劍，佛祖雖親法不親。


梁有總持，宋有妙總，僉曰超之，見義為勇。眼目精明，機關活動，大法能肩，野犴震恐。照禪照禪依此行，真正白拈無異種。


慕修君子德，就室榜為蓮，外直常瑩淨，中通絕曲偏。出塵香自遠，應世量尤圓，來者解思義，風光處處鮮。


風煖春江開曉凍，買舟別我去莆川，臨行一語重分付，箇事擔承貴力堅。


本來人，各具足，茫茫業識妄馳逐，妄馳不已愛憎多，生死輪迴如轉轂。古德垂慈立一機，二六時參真面目，參之又參莫放閒，話頭愈久愈純熟。驀然拶出火星飛，灼地烜天光簇簇，雪白莫邪難比鋒，外魔強禦盡潛伏。自利利他報佛恩，安家定國配多福，此就翁言略闡揚，翁言祖意同杼柚。更問當機句若何？颶風昨撼庭前木。


本來人，各具足，不分凡聖僧和俗，等閒覷透這重關，瀟灑風流無絆束。龐老街頭賣笊籬，丹霞洛浦機相觸，折橋填路禁人行，奪食驅耕手段熟。佛魔俱入俱剷除，超出常情如奮鵬，此言惟許作者知，門外禪儔徒撈摝。為汝慈悲向上陳，時時努力自磨琢。


紫燕飛回白鴈飛，乾坤瞬息不停機，叮嚀莫入閒情解，埋沒形山玉一圍。


峰頂長松不計秋，鱗條瘦葉曲如虯，我今拈出為婆壽，看與浮杯作對頭。


聖號凡名兩不立，玄言異典一齊刪，到頭還汝無纖礙，杖倚秋峰意自閒。


握筆為書仁者壽，畫堂已見樂而閒，無依老子安身處，未必蓬萊勝此間。


萬般皆是幻，惟有此中真，莫負方英志，勉為過量人。劍盆明大用，弓箭逗家珍，信手解推撥，當機著著親。


踏翻船子續高風，鐵笛橫吹調不同，想是金鱗吞餌去，嬾將蹤跡寄寰中。


水晶宮裏恣遨遊，箇段風光夜不收，幾度思量君在否？數竿畫竹掛西樓。禪師善畫竹。


識破缽囉娘一句，五千餘卷閒家具，春風日暖忽思歸，腳下芒鞋生兩翅。泉南汝舊鄉，恰好隨緣住，祖道於今正復亨，解行莫負來時路。


撒手那邊去，翁今得自由，經行七寶閣，坐臥一蓮舟。本有靈光現，無窮瑞靄浮，更須高著眼，諸聖莫為儔。


弭災捄患風聞遠，灶婦街童也咄誇，爭似牛頭見四祖？庵前百鳥不銜華。


掩關六載云何事？徹底分明見本人，潦倒山僧旁忍俊，曇華分插滿頭春。


青囊妙藥值千金，起死回生功用深，佛祖看來無別道，大都只是活人心。


肩攜篛笠走諸方，箇樣團團不掩藏，問是何人親蓋覆？風前有路任籌量。


信手拈來便劄用，親自是見親分付，衲僧到此，也須照顧腳跟。


青笻九節自支支，正值趙州行腳時，遙望湖光何所祝？一毫端上拓須彌。


慈以律身能應世，參須帶眼莫隨流，璜溪一曲如相委，未合休時亦好休。


十種玄門，一真法界，行布圓融，重重無礙。帝網珠懸，普光殿靄，迷者多岐，悟之便快。上人蓮公，嚴持淨戒，就地畫牢，願償宿債。酌水獻花，一字一拜，自己功成，檀那有賴。更須聽余，力參為最，打破禪關，是名僧大。


曠大劫來誰搆造？四邊界至自分明，至今門戶依然在，多少珍珠換不成。


年年是好年，萬木涵春麗，惟有今年分外奇，祥雲一朵起天際。塔竿蘸影玉波明，海屋籌添光倚袂，說與人間共見聞，願翁花甲遙相繼。

