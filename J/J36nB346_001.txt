嘉興大藏經（新文豐版）數位版, No. B346 古林如禪師語錄


者箇村僧神頭鬼臉手執白拂遭他撿點生平吐膽傾心換卻時人雙眼縱有丹青畫得來舌上風雷如電卷


縱目皆詩譜條條似古風秋林看不厭獨坐小軒中


水心洛洛鐵骨蒼蒼振婁東之新令挽濟北之頹綱揮玉麈天魔膽喪握金篦佛祖輝煌大座道場九會趨蹡龍象諸方嗚呼莫道余舌頭太短實讚之玉出崑崗


雲彩正秋舒琅籤響石渠名山富仙跡太史待藏書天馬嘶偏壯霜鍾韻有餘平生霄漢志應袛古人如


古寺碧天舒湖山映水渠蓮開唐代瑞石勒竺墳書近睹芳叢振重興惠業餘頹宗今有賴法社自如如


范蠡湖頭奕世雄兒孫濟濟展家風藕菴授受無多子倒卓烏藤吼象龍


至境難言物不遷帝青珠網豈常縣幻花滅處檀風動垢面清時佛眼旋摩竭令行親嫡骨靈山話在舊因緣剎竿今日重扶起慶喜當年有法傳


開疆闢土五葉聯鏢太湖波闊納百川潮目視雲漢相國裔表坐震頹綱誰犯秋毫咄活潑潑如盤珠走明歷歷亙赫光曒孤迥迥如峰卓朔峭巍巍志若凌霄

