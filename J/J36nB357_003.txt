嘉興大藏經（新文豐版）數位版, No. B357 秀野林禪師語錄


不負靈峰曾記莂如今握手樂無生仁風溥扇楚山淨雅德弘傳天下聲邇對南嶟稱壽酒遐瞻北闕感恩榮欣膺軒冕當清代莫惜賢勞荅聖明


天命寰區榮耀遷高居顯宦政聲傳名山古宿曾親覲疏爵潔修果益堅道契神交能一默緒言過辱爽談禪臨行麤箑引新句護法深心甚藹然


時人不識但聞名渠是江南丹鳳鳴捷出搢紳捐富貴頓開心地證無生深抽禪髓廓宗眼著揭修途保障城泉石光輝承願力灼然高照亙天明


歲交溢座笑言雷喬木嚶鳴煖色回短燭紅光今夕意觚稜白釂古人該華懸近圃春堪摘高榭護蘭風正開應節市廛喧爆竹賢良俊傑奮雄才


頌聲德望崇千仞政化仁風定一方惠遠民懷真父母蒼生今古頭甘棠


松梢微月夜初懸皎皎清光寥廓然大抵人生難共會獲團圜處且團圜


一翳在眥華亂墜相逢狹路難迴避天然佛性事誰明日用纖毫不費力


野衲何人媿不禪道存顏巷意幽玄乘因王化垂千古且把新詩樂性鉛


微樽並祝南山齊日暖風和奇卉萋物物拈來信可達胸中無悟亦無迷


心光虛映絕偏圜物物頭頭本寂然鳥跡空中無倚靠幾行鴻雁落霜天


合眼開眸重露布雙明一句無差互於中切莫更騰疑法法頭頭絕去住


威音那畔箇消息顯露明明在即今儒釋傳持敷正化雅為符合卻堪任


居士身而佛祖心雙彰兩相護叢林信由福慧多生種受囑靈山箴古今


紹來曠劫好家門自得吾真萬累諼一箇閑人天地內般般繼嗣有兒孫


威音那畔菩提種傑出須彌勢獨聳眾曜潛暉杲日懸緇素濟祝大椿年大椿年劫矸不能比勁堅


南方參遍罷行腳心眼圜明觸處廓寸步寧虧達本源灼然放出翀霄鶴


物我同源佛祖機古今不易絕依俙堂皇迥迥坐聲色惟爾純乎獨振威


分明非戒亦非心平地不栽荊棘林法解勿存塵自盡妄情暫動業還深四禪畢竟無成壞十世何嘗有古今遏下威光再為說杜康臺子是知音


金毛獅子解翻身驚倒閻浮主地神彈壓叢林新氣象不施一喝主賓分


道人胸次機輪活腦後常輝萬里光空劫已前一段事先賢猶待替宣揚


熏風感萬物雨露發新條瑞應端陽節願乘華柳朝無瑕仁實玉有美佛能超天命蕤賓月相呈景趣高


躍出威音無措足門庭超絕聖凡路世間世出越群儔卓卓巍巍全面目


丹桂飄香正此辰月華生彩現全身拓來山色可行樂捩轉秋光玅入神撥境只因心未了忘緣常與道相親難將甲子匹空狀今古何曾有二人


監院多年為法門一毛頭上立乾坤直心忠膽眾魔畏白牯狸奴歎善哉


誰問宗通與說通懷奇大有古人風金槌颺下無諸佛正合全肩荷此宗


參禪宜早慎斯時錯過光陰懊悔遲當下洞明佛祖心堂堂出格丈夫兒


覺齊佛祖太巍巍妍淨智圜逞玅機聖解凡情俱泯釋頭頭自合契玄微


諸佛難窮淺與深古今錯喚是滄溟無形無相無名字列祖傳持只此心


蟾蜍飛浴渤澥中乾坤一箇水晶宮直教光境俱忘卻親到末山見始終


浩浩彌陀不斷聲令人聞徹耳根清跏趺坐落松間月祖意明明一道行


西林南畝正生禾已過伏天熱更多執扇烹茶消睡悶炎烝應待雨滂沱


玅心常住脫根塵鶴筭年花豈足臻唯此一機超那畔頭頭顯露劫前春


無位真人面目全見聞知覺照虛然若能解唱龐家曲箇事明明蓋代傳


拶破機先那一關是非情盡不為難瞿曇四十九年囑阿彌陀佛坐舌端


無喜無嗔面目足秖緣善性根深固翹勤披奉鬱多羅日日行持自愛護


寒月夜深兩不雙光吞宇宙印千江古今無箇解稱賞整歲長然上矮窗


俯仰周旋皆祖意笑譚怒罵理非常須然應用無多子也要當人自發揚


即心即佛難描畫非佛非心聖不傳了取平常心是道饑時喫飯困來眠


玅心純粹絕修為日用頭頭自主持活脫一機無限意咄哉好繼末山尼


迎恩何處不名聞獅子林中無獸群天地絕言能善慧上人素志可同雲


參禪課佛要精勤便是出塵離苦津一念純真萬慮息頓超直下見當人


單刀直入莫因循斬卻目前機境垠坐致太平無箇事任君在處擬相親


秋風秋雨起雲堆獨坐寒窗心似灰祖席寥寥為誰囑望渠日作棟梁材


頭頭融會本通達放去收來在汝邊此際期渠成法器嘉聲傳遞百千年


絕學本來超對待無為何用更商量自能坐斷聲前路高揭輝騰腦後光


是偈纔拈分萬象不同摩竭掩重門無生自證無生理正眼豁開見本根


能所淨盡空廓曠揭開自己光明藏膺中瓊睿活神機超佛越祖大力量


豈比尋常世俗情師資緣會信非輕遵依佛祖毘尼戒覺樹華開道果成


一毫端上識根源靈鷲拈華今古尊迦葉破顏失正眼兒孫喚作破沙盆


西來中毒不參禪苦侍巾瓶已有年信腳蹋翻華藏海寥寥坐斷言思讂


歷代傳持只此心洞然無古亦無今拈華微笑靈山記烈燄分芳繼祖燈


靈山拈華露消息百萬人天明不得一笑開顏精識精嘉聲重振白眉力


弘機深密難窺測只在尋常日用中見色聞聲仍舊去自然越格亦超宗


參禪該古亦該今密密窮之似海深體露十虛圜滿色奇華秀麗豔春林


東風拂拂乾坤橐處處園林華亂萼樓子情忘一曲中靈雲疑破逞家擴


春雲片片自飛高舉目遙看徹碧霄千古清風彌浩浩天然竭世虛閒包


參禪求勝不相應勝乃修羅魔子心聲色叢中如薦得獨超物外箇知音


即心即佛絕纖埃卓爾無依擘不開惟此一機自受用閒忙動靜獨徘徊


坐斷自家真淨土釋迦老子亦非佛南無稽首麻三斤缺齒老鬍不是祖不是祖半夜日輪正卓午


知身是幻若浮漚世諦從教直下休以戒攝心期早悟寰中獨步更無儔


六根不動絕前塵彼我無差本自真豈用安名與立號十方世界法王身


不欺之力用非常一句南無百念忘動靜閒忙端的旨阿彌陀佛放毫光


塵勞頓脫入空門皤髮剃除出世尊坐臥經行時念佛雙親罔極盡酬恩


波波終日為誰忙識得忙底道益昌始信當人一段事心期遠大貴怕長


報云扇破索犀牛潦倒鹽官非善謀言下當機吞佛祖越山吳水不空遊不空遊牙爪深藏輕不露通身隱遯一峰頭


疊玅重玄豈易窮只須晝夜痛施功一朝覷見本來面能繼法泰道脈隆


西來消息與誰通旛動竿頭不是風能所量忘知見泯扶桑夜半日輪紅


自心是佛少承當剎剎塵塵放寶光見得分明真古佛寒來向火熱乘涼


卻將消息與渠通擊碎玄關那一重直截更無些蓋覆同中有異異中同


今日親承古佛衣箇中須薦祖師機沒絃琴上宮商別不在陽春和者稀


誰謂拈華是別傳西來敢道總非禪吾宗直指無知解楊柳絲絲盡帶煙


饑食渴飯困來眠日用頭頭自顯然半夜陽烏出海閜也非佛法也非禪


本然清淨慧弘明植竹薅雲了幻情好箇為人消息子朝朝林下樂生平


念到心空佛亦忘更無餘事可思量東風陣陣催花柳紅日暉暉照竹房


禪須必參道須學不是現成非造作儻順語言解未忘胸中何得超群略直下衝開萬仞崖頭頭拶入毘盧閣始知物物全彰頭頭獨脫法法不融而自融事事不擴而自擴汝今無求我無語列祖傳來此心箇此心箇南山起雲雨北山瞥向人前恣卓塋


馬廄牛欄正覺場更於何處覓西方潦倒誑人剛指注明明好肉上剜瘡


原夢度茶無指趣一聲啼鳥入雲端仰山別有超群處不被溈山苦熱謾


善法堂前一片地莫教荒卻變桑田耕翻便把靈苗種子實香飄播在先


善人行善終身美有問誰為樂善旨一念平懷自坦然菩提解脫心無比


時中一句彌陀佛當下能消歷劫愆念到心空佛亦寂何如浮世獨渠賢


兩目昏華光不夜耳根圜聽髮鬅鬠腳跟點地步真實也與從前較不增

