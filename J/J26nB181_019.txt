嘉興大藏經（新文豐版）數位版, No. B181 布水臺集

布水臺集卷第十九


源渾流濁，本大枝繁；閻浮樹王，萬里盤根。黃河之水，天上澌奔；於穆寶祖，直接曹谿。五宗仆地，引手挈提；禪天再曜，慧日返西。禹門誰鑿？顯允皇父；禿頂修羅，柘枝旋舞。乳虎方饑，孰嬰其怒？我師天童，兆行金粟。排倒天關，掀翻地軸；熱鐵輪飛，天魔夜哭。嗟予小子！忝附金輪；風雷吐納，萬古開春。乃知厚德，高踰九旻；高山維仰，景行維行。我瞻祖考，不間絲莖；躬爇爐薰，敬獻丹誠。一堂風冷澹，千古意分明。


心宗傳少室，嫩桂讖西乾；二五分張後，千燈炤八埏。滹沱推異目，瓜瓞獨綿綿；我祖東山裔，親承寶祖傳。禹門高巀嵲，三級浪滔天；點盡魚龍額，望嵒孰敢前？我師頭角迥，透出凌風煙；燒尾奔雷火，經旬電影連。起為甘霖雨，法澤潤多千；甲以群萌折，枯皆綠萼鮮。根莖予最劣，溝斷固宜然；託彼栽培力，因茲性命全。生機條且達，暢茂成蒼梴；敢謂能追匹，清涼大樹玄。盈升既有實，蕃衍更枝聯；世德聊申述，敬咨爾後賢。母戕真道本，遺蔭萬斯年。


大法身縣只一絲，拔山有力等閒持；鋒亡佛祖提綱日，舌結天魔妙辨時。毛孔散為千聖眼，道標留作帝王師；從茲太白歸藏後，殃累兒孫曷盡期？


著著逢人要占先，低垂鼻孔摩青天；誰知更有兒長在？倒攃爺頭最上巔。咦！從此惡形藏不得，江湖流譒萬斯年。


異名楊岐三腳驢；踔號臨濟白拈賊；赤肉團上壁千仞，無位真人恣挨偪。平地不肯棲；險處排身入。盡翻玄要賓主句，一橛頭受之而不辭；力鉏身心二見阬，杜宗師罵之而不惜。父子兄弟生冤家；佛祖人天咸罔測。箇是阿誰？山翁本師和尚，即應菴祖下一十八代，見住明州太白山天童寺裏堂頭善知識也。


頭長腳短，膽大心麤，四十五十而後有聞；六十七十而道播江湖。方其耕雲釣月，混跡樵蘇，也曾一丁之不識；殆其暴骨桐棺，翻騰禹浪之區，始匯百川萬流為一海，波波是水；合三百六十骨節為一節，節節如牚月珊瑚，用擊虛空之鼓，束作須彌之桴。陣既堂堂，重整三玄戈甲；腥風颯颯，平施奪命神符。假饒臨濟德山老子到來，未免遭渠貶剝與他倒捋虎鬚，況復劣根魔子毛道凡夫？乃憾年來有等羊質虎皮之輩，肆行乎橫術之衢，蓬其髮鬚，假我而販沽，則又何異山雞貌鳳魚目濫珠？故識者以為深山大澤式生龍蛇豹玃皮相者，方扼腕長吁為師亢悔之瘉。然吾今至心稽首贊揚乎師者，始能卷而終舒，庶幾傳譒將來，抑信至人之行藏，端可拙而可愚。


赤手橫拈，差差白棒；示第一機，見大人相，苟直其當仁，雖佛祖猶不讓。乃有凡聖一目之懷；海山容納之量。道是南閻浮提災障，又合受人天供養，嵯嵯峨峨，不可過上，夫是之謂天童密老和尚。


滅卻正法眼；扶起破沙盆。有敲朴以鞭笞佛祖；無繩墨而簡束後昆。遭之者喪命；犯之者滅門。蓋太歲之座，蒺藜之園乎！若乃趨低流水赴，趁燄渴鹿奔，其走衲僧于萬里之外也；日潛暉而再曙，火明滅而復暾，其振興濟北于將仆之秋也。樓臺幻出，棟宇雲屯，其變荊棘林為釋梵龍天之宮，譬若陶家輪，取諸彼而置諸此也。至於逢人則出，不作呈身之客；撩起便行，羞為戀堀之蚖，直不過土苴糠秕而已，焉足為師枚舉而置論哉？


千年白骨露銅棺，佛祖難將正眼看；凜凜腥風吹大地，等閒觸著骨毛寒。


披迦葉上行之衣；捻金剛寶輪之訣。驅萬象使宣揚；為虛空安耳穴。擎山持杵驀頭來，無限天魔俱亂轍。別！別！箇是人中雄、法中將、祖中傑，豈得不天歡喜、龍欽仰、鬼敬說？而六師波旬之徒，又烏怪其不口銜霜、眼生瞋、氣交噎，而咒願其殄滅哉？


舉頭天外，藏身北斗；水出高原，峰標嶽阜。迎之兮不見其首；隨之兮莫得其後。三方建最殊勝幢；六處作大師子吼。破除玄要解，決攃濟北門庭；直指本來人，廓開東山戶牖。始焉兔躍而馬驚；終亦龍奔而象走。故道德隆重兮！人言一世無；生緣甲子兮！我道常州有。咄！知音須是地頭人，籬雀啾啾空嘔喁。


魋顏蹙齃，巨肩曷鼻，譚玄口不開，說法無忌諱。可以迻風易俗者，卻然捧出兩拳頭；端的喊人叫人時，誰信單明第一義？庫房多大？而納無邊香水海之赤蝦、白鴿、魚鱉、蛟龍；古寺何寬？而盡十方虛空界之柳巷、華街、婬坊、酒肆。畐夢筆賢明，縊死山中苦。切當慈悲，打壽昌古佛；和心歐出，好言成罵詈。稽首堪忍大導師，盆口劍牙真可畏。


入市賣柴日，便問中書堂商量甚事？風前獨露時，每誇天上下唯我獨尊。蓋其胸中羅萬有群象、眼底蓋百億乾坤，故能如摩天俊鷂夭矯兔，顧似劈海金鵬直取龍吞者也。


銅棺山頂，一口吸盡西江之水；古鏡臺前，掉棒打翻曹溪之月。放行則橫成嶺側成峰；把住則七又凹八又凸。立處最孤危，而步步蹋實；用時無背面，而刀刀見血。乃以筆鐵點云本禪本禪，彼此膊不外向生涯，況復同條奚必讓者？南嶽村畔賣柴漢子，而為祖胄之英標、禪門之謨烈哉？本悟柴頭請。


操德山之戈；發臨濟之冢。婢子雲門，奴兒曹洞；吒吒呀呀，骨底骨董。血點紅爐烹大冶，煆盡諸方禪藥汞。咦！你是何人？洞徹佛祖鐵心肝，始識渠儂真面孔。


輪王髻頂之珠；摩醯亞豎之目。虛空背上橫行；修羅堀中疊足。欲魚龍知性命，用折箸攪水族。叢林擾擾譒江湖，月印千谿蟲禦木。何如熟處最難忘，仍上寒嵒峰頂宿？咄！如如不動謾鍼錐，六六依然三十六。


嵒嵒肉山，堂堂骨面；橫奪石鞏之弓，倒發馬祖之箭。生命休言射一群，從上古錐穿教遍；洞穴何異破砂盆？鹽醬攃來將土賤。無端瞎驢牽又大，江西西江之上水應如翻電。阿呵呵！泐潭從此漲春潮，載出谿華千萬片。泐潭元白可禪師請。


定水湛然曾不動，純清絕點亦遭訶；虛空拶出眉間骨，白棒橫揮佛日戈。阿呵呵！好大哥！毒口傷人休欲殺，百年恩在怨消磨。


口似馬箕，一吸西江；機如鹿足，飛攫千王。馳霹靂舌，走閃電光；疾雷破山，黑風飄舫。舜若神死，青鏡頭亡；楚天自出，淮濟分張。濯濯江漢，皜皜秋陽；至德在人，不可弭忘。


硃砂畫白月；蕅絲牽大象。赤手輓後五百歲禪河既潰之波；譚笑起前千餘年曹谿潑天之浪。故色見聲求者，方驚詫其風行吳楚甌越、化偃三韓交廣，不知其道絕功勳法，離言說相并離心緣相，不可智知不可識識，況復繪彩虛空於者幀子上？咄！直下來也，擬議思量，三十拄杖。


棒頭指出，法法圓同；春行南國，月上高空。千谿吐玉，萬壑攢紅；今古我師，天下天童。


意氣吞佛祖，聲光動侯王；至尊呼不起，吾道賴而章。遲日江山麗，春風華艸香；棒頭光燄燄，徹骨為人揚。大唐國裏沒禪師，放過渠儂更有誰？燄發寒冰吹死火，條抽石筍長春支。重重截斷玄關路；著著單明向上規。瑞世優曇今再見；景行千載若為期。


黃金瀉骨，生鐵鑄頭。捺倒臨濟乾矢橛；放行雲門六不收。胡來漢見，古鏡生薶鸚鵡岸；處處逢渠，佛名閒寫武昌樓。有意氣！最風流！海上橫行三十載，叢林傑出更無儔。漢陽漢萍傑公請


銅棺體，自如如；玲瓏玅，不借借。鼻孔常干太虛；髑髏照徹幽夜。瓦礫觸而生光；黃金當之失價。咦！謾言登東山而小魯、登泰山而小天下。天下紛紛徒雜霸，醇乎其醇未有也，上大苟無斯人兮！方來誰更稱達者？山東達如等公請


南嶽接人，磨磚作鏡；天台過水，以笠為盆。偏渠別有杜蠻禪，化龍杖子吞乾坤。三世如來庰跡，慧觀之學何論？堂堂獨據無師智，人間天上自雄尊。南嶽觀如禪人請


烏藤倒握勢如虯，一卓黃河應逆流；千聖憑陵齊按下，萬魔衝突敢當頭。真傳麟閣摹將似，影遍湖江邈未周；獨許金閶八薦半，生緣信道有蘇州。平江靜香周居士手摹半身請題


長沙大蟲，象嵒鱉鼻；白棒臨人，耽耽虎視。華劈虛空出一頭，脫體全彰明箇事，何如千眼洞然開，相逢祇窺伊半只？且道那一半作麼生？春歸雪後雨餘初，千嶂煙拖如潑翠。半身


巃嵷山聳海旋渦，平地潮翻濟北波；徹骨為人神劈嶽，披根揀異禹疏河。指呼雷吼匣中劍，顧鑑龍騰壁上梭；天下禪流俱蹋殺，不知誰更受冤多？咄！


眉挂吹毛劍；肘縣奪命符。鍼佛祖膏肓之疾；示人天衣內之珠。一物不將底，教渠直頭放下；富有萬德者，與伊寶玉裝鋪。頭如木杓，頸似拗驢；舉世扶他不起，千聖誰敢與俱？乃有沒思算底禪和子，模子脫將歸義烏，殷勤問取傳家漢，當來三會龍華上，還有似此倔僵禪師無？烏傷世扶禪人請


龍面鳥噣，大胸大膺。貌悴兮骨剛；調古兮神清；空張白棒兮擬接何人？剖判虛空胎，出淨法界身。若作奇特商量兮！固罔測其涯際；即無生之是會兮！亦眯目乎金塵。淼淼禹波兮！淺渤澥；峨峨太白兮！落嶙峋。十劫道樹兮彈指；超今越古兮誰鄰？


口喎斜，一摑正；不會禪，祇識病。遣佛魔，斥心性；顯本頭，彰海印。湛寂身，流泉命；冷而苦，深而映；華陰山，百尺井。


堂前賣果子；屋裏販揚州。活人不用劍；殺人不展眸。結佛祖生冤家，作諸方死對頭，直欲人人葆真息見，奚啻鐫頑而厲柔？所以神見神怕、鬼見鬼愁。隱然長庚之曉夜；嶄若海山之屹立乎中洲。


眼底通大食，眉梢貫五天；鐵牛印破瞎驢脊，大海波收活眼泉天童寺西澗有活眼泉。浸爛虛空將水洗，焙乾猛火著油煎，拍盲何足道？杜拗實堪憐。從上古錐夌滅盡，直頭壞卻少林禪。淨虛鹽化主請


颺下觀音十二面；扶將白棒過千尋。木人頭著頂門楔；石女髻抽腦後簪。招愆大！惹恨深！跳得渠儂子出，南辰北斗任披襟。尼行深請


佛祖近傍曾不得，此何人者杖藜隨。那伽費盡文殊力，彈指罔明出有之。須信步，勿規伊，誰襯足無三寸地，平超從上是男兒。執杖步趨師後聖月錢居士請


二寸兮頸短，三尺兮頭長；密挈五宗領，全提千聖綱。無煩簇錦攢華而裁成造化；不倚金鍼玉線而補綴陰陽。清機歷落兮掌上；風月貫穿兮豪芒。咦！展手虛空曾驀過，如何鼻孔自難量？珍重陳超璧，子細好端詳。成衣陳超璧請


如虎之缺，如馬之馵；欠師子申，蹴象王步。毘盧界內鼓煙塵；八臂那吒恣奮怒。缽羅孃！修妒路！一千七百閒家具，都盧束作敗蒿支，八字打開縱橫為指註；落華叢！芳艸渡！無限春光狼藉人不顧。獨有匙挑不上，破家兒筋斗翻將，輕輕收拾去，薶向潯陽江上、彭蠡灣頭，千嵒萬壑，鳥道嶔崎，峰迴路失，洞雲深鎖狼蹄處，待伊業滿罪足，巧風再吹布，繽紛化作天華雨，一洗人間蓬臭煙霧。像藏匡山黃嵒寺


天台以萬八千丈之高，起為甬越山川祖彌，衍以為蒼山，其八支之一乎！由蒼山中穿麻嶴，龍飛鳳舞，拔禪月，度精秘，然後辭樓下殿，復頓起平田，圜滿如十五夜月者，則瑞雲山也，而蒼山之一大支，至此而尊極焉！其間為庰為翰、為籓為垣，皆霞披黛抹，百里奔趨，儼如列辟來王而佩玉鳴珂者，且也納千谿之注、受巨壑之朝，東南一大區宇，惟廣潤實甸之。然稽古元明例，甲乙相傳至今戊子，忞始弘師之道於茲。惟師之道初中後善，直指群生自識本有，所以著著單明毘盧頂上一機，不紞台山之高顯而卓出乎！自飲光至師，凡六十七傳，師師授手、的的相承，不尤瑞雲之宗東蒼而峰聯岫接乎！其頓起平田，圓滿如十五夜月也，非幾微而振達磨直指之宗、自隱而章臨濟欲湮之旨，與所謂霞披黛抹儼如列辟來王者，則師之兒孫遍界，一華而千葉者也。所謂納千谿之注；受巨壑之潮者，則師之道充寰宇德被天人，而天人由之而歸命者也。然則非此山不足以弘師之道；非師之道不足以著此山。師乎！山乎！其終炤映閻浮而為吾人之仰止乎！象藏廣潤寺


再起滹沱，開金粟潑天之門戶；繼興廣慧，接禹門到海之家聲。是父是子，乃傑乃英。尤恨鳳雛未老，丹穴斯傾。起家獨數盱江孝，背負東山水上行。


禹門太白家聲浩，流衍通玄到屺山。麟五色！鳳毛斑！燒香定是羽嘉後，珍重火傳莫等閒。


眉青彼彼倩誰栽？嵩少綿綿似續來；渠自荊谿我自粵，相逢拍手上高臺。咦！父子不傳真妙訣，攫雲龍起一聲雷。


橫擔徐六版，緊捏死蛇頭；緣木苦以求魚，坳堂必欲行舟。即斯不合時宜之行藏，是皆足以取禍招尤，況觸黨人之忌諱，而嫉惡如仇讎？蓋亦幸而賴佛逃生，儻陊金紫行中，必縛你而投諸黃河之濁流，又安得澂襟似滌，眼碧如秋？霜前月下，一聲佛陀！一聲達磨！一聲宛躂丘。瀟瀟乎！灑灑乎！得便端坐看揚州。時寓刊上


生無佛性處；出古獦獠鄉。少小不知著底鬼，撇爺剛要走諸方。黃梅路，六七載；浙水濱，廿餘霜。袈裟粉碎蹋底裂，歸去來兮萬仞岡。何業發惡風，吹上者劇場？倒惹人描貌箇醜，如何得蓋藏？噫！不妨不妨，憑伊貼在十字街頭大路旁，縱然當不得五月五日驅瘟底桃符神，猶勝打風打雨艸偶人，嫋嫋長竿立埜唐，驚散無數啄粟黃鳥輩，免伊低打低都飛來喿夕陽。攔路菴下院請


赫日破重冥而不為瑞；鹽梅交斷岸而不為禎。四十年前，兆肉身大士之祥而不諾；剛六載後，協說法盧公之夢而不嬰。生機一路自別神；宇廓落元清非因。江漢秋陽之濯暴，豈假主賓玄要之褫成？浩浩淵淵，胸有丘壑；肫肫懇懇，臆無府城。第不審古道臨人，人言其衒己；坦衷遇物，物謂其不情，又宜何如補苴而猒滿乎生平？咦！從來共住無人識，任運相將只麼行。泐潭清長老請


骨面棱棱；風神侃侃。九苞彩鳳舞丹山；五色祥麟步天岸。立七祖斬新例條；翻曹谿陳舊公案。不玄十智同真，豈妙一心三觀？象鼻兮芒穿；龍睛兮豆換。咦！百億風輪厚遜堅，十成好箇金剛鑽。法慶昇長老請


鑿破崑崙濬濟源，滔天活業起家門；風雷不送魚龍化，要見師哮喪父昆。天童僼長老請


紙撚無油，曷續楊岐之燄？大風有隧，徒滅濟北之宗。那更越人文身斷髮；宋資甫掖章縫？將夢裏生華筆，加太虛以藻繪；用秦時轢鑽，雕萬象使玲瓏。既道與時而莫偶兮！長應司馬伐檀衛封削跡；何柄與鑿而相入兮？顧乃日南景慕海外瞻風。咦！祁連誰信天山映？亭午唯觀利眼紅。龍門晝長老請


慈腸繞指柔，瘦骨金剛勁；一目視天人，無心生嫚敬。仙宗呰罔靈，古佛嫌非聖；胸凸與治平，鼻歪與打正。頭消演若狂，炤覆當軒鏡；錦縠裁為羅，琉璃阡作阱。橫拈殃刀，斷卻宗師命；怪者嶺南人，生來無佛性。戒壇旭長老請


坐禪石語丁丁冬冬；觀音嵒笑玲玲瓏瓏。胸嵌嵒以嵂崒；齒挾石而生風。彷彿兮駘蕩；依約兮沖融。輕敲氈拍版，響落中峰月；別翻漁家傲，唱徹大江東。祖父門風都改調，出頭天外許誰同？素山義長老請


天然茅廣漢；真色住山翁。瞋動阿修羅，則風驟漁陽之鼓；悲生觀自在，則月明清夜之鐘。多直撞！少含容！儘有門牆岸岸，甚生關鎖重重。申出巨靈神半臂，太華分作玉芙蓉。


鼻孔昂藏，頭顱劣別；兀坐石頭菴，毘盧日點閱。出既有淵源，用曾無途轍；旱地忽雷鳴，炎天時降雪。見虎云是你；證龜翻成鱉。咦！木流牛馬出祁山，希奇誰審箇條舌？道場源長老請


七坐名藍；八開爐鞴。播妙喜杲之驢脣；逞覺範洪之利快。佛祖為之騰疑，人天洎不見怪，那更以徑直心胸，行險惡世界。悠然碧嶂雲橫；朗若秋空月挂。遭毒螫而如恬；涉風波而不介。咄！必將遠竄梅衡、流離海外，方始了卻平生口業債。善果月長老請


十年保社弢藏全機不露；一旦香包憋破道馤天童。真風匼匝，化日溶融。萬頃水光明上下，千重山色曉西東。隆安皙長老請


霜露果熟，風煙華開；狐鳴白晝，鬼嘯烏臺。爾苞爾趾，曷為乎來？青霜紫電，一埽黃埃。東山咸長老請


黃金汁捏稱鎚流，碧落還加三寸楔；不向空王問去程，那偕時輩較途轍。別！別！金雞飛上玉闌干，自有嘉聲繼賢哲。龍牙住長老請


出迦文之後；生五濁之鄉。天真既散，大道無光。絕響山中，時舒嘯詠；不萌枝上，聊著春芳。若夫剖塵內之經，大千偪塞；決天河之水，四海汪洋。尚須雞足高人為之證據；龍華大士相與激揚。茅塞時流多固陋，卻言渠獨擅文章。雲門罦長老請


怪得電明雙眼徹，千尋雪瀑挂眉莖；煙霞無數藏衣裓，知臥匡廬是幾生。犀炤徹西堂請


丰骨東山昭覺肉；杲冠華帶為裝束。橫吹玉笛過錢唐，萬眾人天看不足。看得足！沈醉芙蓉濯素秋，雕難暮入錦江曲。世楷式侍者請


法身誰具空生眼？雅集群知布水臺；豈有春華生筆底？卻因妙道濬靈裁。染豪江漢趨溟去，展楮星辰入夜來；那更石松常作伴，日朝揮灑兩三回。山燄杲維那請


衣帶雲千片，鬢侵雪萬莖；驅耕人不顧，奪食氣尤橫。年老成精魅，眼空轉拍盲；如斯揚法化，定瞎廣陵城。冰心雪知藏請


黃檗得大用，百丈得大機；臨濟佛法無多子，雲門播盡觜脣皮。吁嗟噫嘻！彼何人斯？白手將拈陽燄；東風使撮簏籬。問諸人！知不知！大庾嶺頭網取之。大嶺丕維那請


打發閒神埜鬼，不用汾陽一陌錢；接待四海五湖，何須百丈三般訣？等閒推出鐵昆侖，直下亡鋒齊結舌。別別！千山鳥飛盡，萬徑人蹤滅；孤舟簑笠翁，獨釣寒江雪。伊哲侍者請


鹽官破鼓隨方打；豆子巴謠信口歌。胸浩蕩！臆嵯峨！巫峽遙長雲夢闊，嶽陽船子洞庭波。雪蕖慧侍者請


千斤大法媿無力以肩承；百祀風規殊有心而護惜。七坐名坊副眾求，赧顏羞作呈身客；爭圖院住競紛譊，那怪笑言渠啞啞？應知笑倒東阡西市，趙大孫三鄭七伯；好奉三斤麻、布一疋、竹三尺。蒼天復蒼天！底事今人異往昔。雪樵樸書記請


展拓浮幢，增天童之式廓；鉏攤隄岸，通後至之津梁。聲焉浩浩，人亦堂堂。清白夜晴千里月，肅嚴秋迥一天霜。


瞎驢僧得人憎，點胸肋矜己能；佛不踵祖不仍，蕩玄學裂師承。橫踐藉直憑陵，論麤鹵有八斗；量細膩無半升。弘濟道河而馮，遭滅卻始相應。


委委佗佗，如山如河；船高水漲，佛大泥多。若乃我堅我白、爾涅爾磨，則湯臨火赴，弗震弗戁。豈打鼓山鼓、羅山鑼按東山拍而唱太平歌者乎？神山瀛侍者請


拶定言鋒，裒落情謂；爛研巴豆顆三千，瀉卻諸方禪五味。好捏人痛處，專犯人忌諱。故大不理夫人之口而橫罹乎謗誹，甚而告之同門、鳴之官司，而尤未也；災諸木，揭諸途，而惡聲四暨焉！乃項強過尤拗驢；毛攢故如刺蝟。曾不足以摧其英風、挫其銳氣，始之汐沸而潮翻者，終亦雲蒸而霞蔚。猗與休哉！立天下之大本者，其惟至誠乎！於乎噫歔！任重而道遠，故士不可以不弘毅也。


真本無相，相豈曰真？況復資以丹鉛摹景中景、形之贊說識身外身邪？然則山僧真聻？白雪梨華春帶雨，臨宵減卻月精神。


梵行全不修，獦獠難比諭；支持獨木橋，堵塞大王路。碓觜許生華，菩提訂無樹；賴頑動佛瞋，逞俊遭時妒。如斯出世為人，大似典牛質庫。典得庫！也是皺眉喫辣薑，申觜呷酸酢。


貌似枯樁古，胸如掌樣平；落落松風荷雨，寥寥地白天清。萬種生涯獨嫌造作；千般受用祇貴見成。非底為人鏟卻；是底與你證明。雖然，不指橘皮為猛火；白將官路當人情。要知三十年後，此話必定大行。


曾因鴦陳公案，勘破靈山老釋迦；檀色黃金云是纇，連城白璧指為瑕。雲中有寺慵歸去，江上無廬浪作家；潦倒風流年更甚，夜深蹋雪看瓊華。世珍琰侍者請


天宮地府走如梭，不住閻浮咶喿多；七佛掉頭殊不顧，觀音地藏奈如何？咄！心緒要伊寧復帖，除將淨域蓮邦琉璃地、八德池、香臺寶樹，金繩界道側、珠交露幔過，更翻變盡苦娑婆。善長元知藏請


空山幾度思投老，垂手無端又入廛；河北風塵曾米洗，嘉招九處嚮人天。屢欲藏而至著；每引退而獲前。寧有可懷之實德；多因業累之羇牽。然絕意干謀，不圖陞進，抑亦澹然無營者，是賢乎？


道慚傑祖，密菴高而風馳七剎；德靦隰州，古佛厚而再住天童。鉤乏香餌而垂綸，紅鱗掌躍；網恢九天而舉畢，彩鳳翀。為弋者之所慕；將馬群其遂空。年老浩歌歸去樂，從他人喚住山翁。


冷面熱心肝，罪非死心之讎仇衲子；包荒無畛域，惡豈慈明之嫚罵諸方？乃諸方固畏其碧色眼有角，魚腮腦後彰者。寧盡曰於人為禍祟；於世為災殃已哉？直以胸嵌炤膽蔆華，不揜時流之妍醜；手挈無星秤子，好量佛祖之低昂。時則有之，若謂其喜同而憎異、踞高而上頏，是則杜撰巡官之曲判，夫豈明刑執法之允詳？於乎！欲辨妙高真顯出，何人天眼頫穹蒼？

