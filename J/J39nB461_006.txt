嘉興大藏經（新文豐版）數位版, No. B461 性空臻禪師語錄


傑陡禪和真猛力黃檗當年接臨濟婆心太切許誰知忤逆廝兒只這是奪食驅耕不等閒拈槌豎拂豈容易今將頭角且深藏春至一聲轟霹靂


衝開權角自來雄聖箭還如射九重此去逢人休放過當頭白棒展家風


一語投機開活眼虎鬚捋倒始全威青藜七尺親分付棒喝縱橫任爾為


截斷當年舊葛枝一毫頭上廓玄機迅雷喝下翻身去個是吾家獅子兒


年年五六黃梅月炎暑蒸人何太切趙老茶味驗知音文殊把盞勘無著閒消半滴獲清涼忙暇一杯除瘴熱會取其中端的旨莫嫌選佛多饒舌


祖道秋林木葉疏沙盆落落倩誰扶不才未了青黃輩甘作無知輕薄徒盈腹膏肓人易壞通身毛病藥難除狂夫請自回頭看做得瞿曇弟子無


親師擇友恣遨遊撥草瞻風僅十秋古路踏番添意氣布毛舉處得心休投機有句盤珠轉契理無非水月幽今日辭歸故里去好將白棒接高流


三度逢場非是戲一機纔叩便翱翔化鵬鼓翅南溟去擒得龍歸舊處藏


少年氣宇吞寰海別我難辭吹布毛此去逢人如借問舉拳只向驀頭敲


一片石頭孤硬千尋積翠含霞月出雲飛霄漢香氣雪裡梅花


栽蔬訣要勤澆灌培得根深葉自多莫惜疲勞肩手力王瓜茄子念摩訶


半夜子忘彼此忽憶瞿曇那些子天邊若不露星兒六載獃獃幾坐死


雞鳴丑嬾開口兩眼紅塵驅不走倒番木枕下床頭驚起法身藏北斗


平旦寅好施陳拈香燡火許誰親忽然看到梅稍月五葉一花萬萬春


日出卯客作早忙忙收拾衣中實區區愛喫苦瓜萸一任諸方取蜜棗


食時辰齒生津饑餐馬麥勝饈珍當年懶瓚猶忻怡糞火常煨紫芋馨


禺中已無他事運水搬柴只這是倚笻獨立玉峰前背手橫眸書梵字


日南午合賓主雲從龍兮風從虎兩兩相逢吼一聲驚番五嶽樸泥土


日昳未誰作對鐵額銅頭輥一塊萬鍛紅爐片雪飛摩醯覷著眼須昧


晡時申令斬新高提白棒逐青蠅可憐近代尋羶者盡媚時人背古人


日入酉還知否人生誰是得長久區區活計百年心仔細看來沒來由


黃昏戌莫相促默坐床頭清一忽間然不覺到忘機那管奴郎罵我禿


人定亥猶叵耐賊兒竊我缽囊袋從教徹底盡掀番還有山僧這個在


道法如用源同派別臨濟一宗雲仍相接堂堂天童實推中興師其世嫡祖印是承建大法幢擊大法鼓應機豎拂用道聾瞽清風白雲去來無蹤撞倒須彌獨露虛空婁江之濱巍巍窣堵人龍皈依永衛斯土

