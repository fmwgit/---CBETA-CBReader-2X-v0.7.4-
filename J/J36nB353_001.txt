嘉興大藏經（新文豐版）數位版, No. B353 雲幻宸禪師語錄


破山峭 象崖突 雲幻平 斷嶺嶠 不借路
自回照 無縫塔 螻蟻笑 一片幻雲絕孔竅


六年冷坐寒巖窟舌上生毛三尺足一見明星眼豁開至今猶把招魂讀


見見之時見不及胡僧兩眼黑如漆狸奴尾上繫金鎚食到口邊難返躑


獨立庭前柏樹子逢人那個是知己神風散雨冷煙霞翠色蒼蒼蔭到底


靈雲見道悟桃花枯木生枝又發芽莫謂玄沙猶未肯從來眼裏不添沙


堪笑兩堂不唧溜無端揚出自家醜一刀兩段早橫身免得臭聲千古有


誰悟誰參誰悟誰參誰誰悟悟誰誰當誰覷破覓誰者始信參誰不是誰


無性狗子不解哮吼喚便回頭趯著便走


狗子有性堂堂正令咬殺佛祖來者乞命


有性無性人人疑著這箇畜生頭上帶角


獅子窟中獅子兒謾將牙爪對人施有時跳法堂前哮吼一聲天地寂


這箇老胡心眼條直不計年華獨坐磐石舌頭無骨眼有筋力曾為梁皇九年面壁遺下禍胎隻履歸去面目儼然只少口氣咄休來者裏弄枯禪莫道無人通消息


萍蹤飄泊在天涯曲徑春深艸木賒渴飲清泉和月掬饑挑野菜帶雲拏殘霞亂剪縫衣重怪石橫堆倚杖斜翻憶古今賢哲事蒲團坐破總非他


禪林深處古瑤臺怪石玲瓏樹倒栽水鼓磯琴隨耳靜松邀明月上窗來雪埋峭壁生苔滑花綻疏籬繞徑開幽興偶然逢勝地好將竹杖恣徘徊


勝跡嵯峨聳翠岑斜穿埜徑白雲深山驚風響林棲鶴水滴潭鳴石操琴四壁藤華懸碧洞一窗孤月映禪心缽囊到處頻開展無事蓬居問主人


古洞悠然別有奇孤雲野鶴任棲遲桃紅柳綠庭前畫燕語鶯啼壁上詩靜裏聞聲風撼竹窗前見影月臨池渾忘世慮消炎暑寂寞空山到者稀


東風昨夜忽衝霄吹落梨花處處飄古木枝枝皆吐玉層巒疊疊盡垂瑤空中有色徒增粉眼底無沙那著標萬境皓然堪一臥也知幻裏幻真超


疊疊峰攢疊疊峰白雲深處寄孤蹤松窗日曉夢初醒瓦缶茶烹味正濃雨過徑苔添綠色月來池沼盪荷容蕭然曳杖乘幽興林下徐行聽遠鐘


幽徑穿林繞亂峰計窮無處覓行蹤空中華雨徒霏座簾外風雲枉度鐘泉帶月明流石缽衲和山靄挂巖松應知慧遠清翛榻未許伊人禮玉容


攜笻直上白雲峰曲徑飛泉過幾重卓錫瀠洄梅嶺月浮杯蕩漾錦江風深山寂寂無人語澗水滔滔有句通展轉憶君還憶德幾回敲韻話青松


白衣擬類佛袈裟遍體毿未易嗟見客臨筵畏似虎逢人拈箸活如蛇青山高枕猶添夢綠水當窗儘落花道眼風塵何日盡長歌一曲出煙霞


洞中笑覽玲瓏石涌出天泉特地流崖畔笙歌明歷歷谿邊藻韻自悠悠瓊扉不鎖煙霞幕皓月明連艸木秋看水看山時看鶴忘機得意興偏留


閒閒無箇事登臨萬里賒拽杖來谿谷翹首望煙霞嶽頂嵐光淡波心月影斜遙看天際外樹樹集寒鴉


薄暮入孤峰山重水亦重依依雲駛懶數數鳥爭桐徑僻人留跡風高松韻濃野情無限意多在月明中


攜笻歸隱處花徑鳥聲幽冰釋魚龍躍山空水月浮同君青嶂外伴我白雲遊翻憶舊蓮社聊將詩賦酬


茅屋深幽處流泉咽谷鳴奇峰藏怪石涼月映心清塵靜餘空寂客來懶送迎扶笻舒野望雲從足下生


精藍新卜築覽勝蹋莓苔芳艸穿籬長藤花繞逕開扁舟簾外渡皓月榻邊來談罷空林事與君笑一回


竹院喜新搆招提傍古城鐘聲傳石窟月影數華莖戶外碧峰秀階前綠沼平炊茶偕盛友相共話無生


不覺春帆動知君去去忙香飄梅已亂雨霽柳初狂別路千山遠離思一水長回看新白足永趾桂林香


日暖乘初興尋幽問水源谿深梅帶雨谷冷石生煙動影涵青嶂搖波浸碧天悠然環古洞疑是臥龍潛


箬笠癭瓢挂壁間行蹤放下自安閒把茅不比尖頭屋縱有柴門不用關


遯世安禪住此山蒲團七破始知閒翛然突出凡塵外不結跏趺不掩關


卜築尋幽去住山栽松種竹日消閒雲封古逕無人到滿目青山盡祖關


未到深山似有山到來何處不安閒寥寥瞪目無他物唯見松華度竹關


一層山外一層山展缽隨緣出世間記得空生巖下坐月移華影到禪關


忘情樂道住深山境寂塵空處處閒諸念已隨流水去懶跏趺坐邁玄關


落花流水滿谿山一徑蒼苔伴我閒閉戶無人春寂寂月篩竹影映禪關


悠然別是一天台誰縛柴門傍石開四壁水光堪逸興藤花風送落新階


傍崖卜築亭空寂一任煙雲集幾堆頑石點頭機自化時人莫作等閒猜


天連水也水連天亭啟窗看紫霧懸幸有流泉知此意卻來杖底共談禪


洞天勝概古今奇策杖頻登訪故知謾道幽懷偏隱處好將空缽挂高枝


攜鋤種竹敲新韻掬水澆華惺舊顏煮石暇時延野客一谿雲月冷禪關


野衲尋芳度嶺頭晴空一望露清秋孤圓伴宿林梢月煙水盡從缽裡收


古洞嵯峨信步投殘霞幾片挂峰頭崎嶇怪石如聞法聳立崖臺不記秋


層巒一徑望天涯拄杖翻雲客興賒舉步尋芳煙水際不知何處折梅花


紛紛玉屑夾雲浮峰頂摩天盡白頭秖有寒梅色不改一枝獨放玉林丘


嚴寒殘臘接三陽移舊迎新歲月長坐對談心忘夜永江風吹送玉梅香


人間此日鬧喧天山寺幽閒不計年欲覓頭陀深隱處雪梅花下聽流泉


重道如山不可違悵然送我過柴扉東風未識離人意惱亂梅華點客衣


菩提種自威音前經幾嚴霜色相鮮覷破悠然光彩麗何須更祝大椿年


一重山外一重天蹋碎峨眉月正圓援物莫嫌伸臂晚時拈白棒絕狐禪


湛湛碧潭浪滔天翻然錦水活龍眠他時奮甲騰霄漢布雨施雲澤大千


學道猶如敵萬兵頻敲勝鼓始回程狼煙掃盡塵氛泯功就誰思細柳營


金剛戒體露堂堂皎潔無瑕滿月光一映千江隨浪卷剎塵都是苾芻香


參禪端的戒為先二六時中痛著鞭識得通身渾是戒從前持犯一齊捐


參禪端的戒為先枯木寒灰是病淵曾憶慧能親切處百思不斷紹單傳


參禪端的戒為先剔起眉毛子細看凡聖兩岐俱截斷超然別是一壺天


父母未生前何為本來面咄哉大丈夫看取石鞏箭


父母未生前何為本來面珍重木人言虛空捉閃電


父母未生前何為本來面迷隔萬重山悟時一條線


坐立儼然知不知巖頭密啟令人疑春風不用生愁里玉兔橫眠雪裏時


刈盡荊棘了靈芝自發芽無明煩惱歇常開智慧華


萬緣都撇卻樹下且跏趺坐落天邊月人間作畫圖


一句彌陀佛能消歷劫愆如是念將去何愁不現前


我愛深山好野徑清風掃一衲一烏藤隨方任起倒


靜坐不知時杜鵑晝夜啼山深忘世樂白雲共我棲


雪裏懷知己翛然弗畏寒一般清意味秪自不相瞞

