嘉興大藏經（新文豐版）數位版, No. B436 參同一揆禪師語錄


折心磨琢幾春秋午夢驚殘淚未收嘆息離師何太早家私蕩盡不知愁


幾見青黃不事師子規啼遍落花枝傷心愁聽三回喚靜掩柴扉風雨時


祖庭高峻淨如秋萬象森羅一句收春至自然花發錦馨香遍界復何愁


續焰燈光不異師禪林鬱鬱長新枝門庭重整全君力正是拋綸擲釣時


自脫巾瓶隱碧溪埋名誓不出幽居禪宗說法如雲疊祖印高懸別請提入理深談君自會涉言形筆眼中翳當陽一句無私語千古昭然豈再移


驀將一問驗來由祖意明明百草頭逼塞太虛充八安身何處不風流


體露真機正令開謾隨聲色亂胡猜縱饒說得天花墜也是拖泥帶水來


問著池塘意已深聲聲那箇是知音而今舉起當年事依舊絃歌調轉新


一段真風絕覆藏晴空皎月映池塘要知聞見非他物倒用橫拈總不妨


夢覺含悲聽曉鐘空彈血淚染丹楓追思共唱無生曲何意風吹別調中


九旬收足且偷閒欲了殘經對月看有耳不聞塵俗事薰風透戶憶高賢


自愧才疏遯古溪抱痾終日掩雙扉藤蘿密密無人到林鳥時談向上機


冷看浪走法門衰畫地為牢自活埋倏忽夏回秋又杪剛剛學得一癡呆


相逢覿面觸人惺箇裏無私物物親我愛秋波清徹底胡來漢現不留情


袈裟誰是得真傳今日當陽不用宣九十九峰環寶座禹門三級浪滔天


冷淡平懷不記年任他閒臥懶施鞭祖翁田地何勞問到處風光得自便


御筆親將妙相圖瞻之誰不骨毛蘇三生道德鳴千古萬善風規化五湖金粟令行家國振玉街閒步杖藜扶法堂濟濟多龍象祖席重光啟範模


興孫興孫一葉翩翩浪裏行莫道嬰兒無箇事母胎未出度群生咄識得浪平元是水何須傳上巧舟青


南州有李種性天然歲寒松柏火裏青蓮表我同儔清節可宣徐姬繼武龐女比肩羨兮慕兮深閨沒齒欽兮即兮事親克己靈鳥啣丹孝感有幾激揚貞風光我梓里


惟我法兄和尚一生行履孤硬七載繼席伏獅逆順艱辛無量應用人天莫測臨機佛祖不讓現前若僧若俗咸謂法門榜樣須彌峰頂駕鐵舟燈籠露柱齊聲唱同條悲痛無可伸聊以瓣香為供養


霧鎖煙雲迷宇宙須防路滑莫登高連朝風雨惺惺著黃菊閒閒笑汝曹


偶來乞化寓圓明面面相看舊主人參透威音一著子冰輪徹照臥閒身


持缽街頭效古風心心無間絕遍中穿廊入市承渠力舊令新行是瑞宗


種德幽深福自全赤心無倦爾為先從茲識得通津路萬里程途指顧間


黏霜帶霧不辭勞北往南來暮與朝秖為日餐無米飯閒名落遍有人嘲凎圈栗棘君須透玉粒香羹豈易消得箇知音密啟意呈橈舞棹共逍遙


打破重關隨處安無心于物更瀟然閒來危坐松陰下漸看蟾蜍東上懸


假饒說法墜天華擬議尋思被物遮觸境遇緣無不是敲空取髓作生涯


浩浩談玄疊似雲相逢難得箇知音紅爐突出超凡志宿有天機轉法輪


勞生汩汩恣貪嗔頓發心花大地春烹雪煮茶消白晝胸懷廓徹若冰輪


輕舟帶月水生花菡萏花開暗度香聞見覺知無別法頭陀嬾散髮垂長


高插層樓迥碧天疏梅翠竹繞空檐相看覿面無回互源遠流長作渡船


湘南湘北本同源出入相逢絕正偏月滿樓頭人境靜光吞萬象照無邊


覷破繁華二十年諸緣懶涉愛逃禪滿庭芳桂新枝發半閣幽蘭擁壽筵般若會中趨進步菩提樹下悟單傳千嵒繞遍心花現山海同庚陸地仙


不須相見已知君一句當陽賓主分遁跡深林惟養拙冷看世事若行雲


既到家鄉罷問程管教玉石切須分雖然具隻超方眼莫認黃花當白雲


兩頭坐斷莫居中雲月溪山本是同擬欲尋蹤早已錯清光燦爛正當空


雲龕寂寂素幃中面目全彰千里同三載影空消息斷遺風吹遍滿虛空


傾心盡力且支撐護惜元初祖道場但向無中生箇有須教斷處意還常今宵說與諸人聽明日行藏爾自詳累德修身為本務遇緣渾不假思量


古院堂堂一整新洞雲深鎖有知音焚香默坐君相委無舌人傳語最親


秪為一事大因緣不惜疲勞立志堅聊借幻軀施幻法須將真實繼真傳打開自己摩尼藏把定祖翁般若船元旦揮毫無別語身心托出與龍天


龐老家風到處便紅塵堆裏若青蓮驀然識得蟠桃熱花甲何堪計大年


德山以此驗人究竟阿誰受屈拈起縱奪自由把住群英莫測為因知痛者希未肯等閒便擲而今敵手相逢領取三遭六十


諸緣頓息露全真百尺竿頭解轉身大地掀翻施妙用虛空打破果奇新天生道種多靈異宿佩如來無價珍覷透繁華超物外依然不改舊時人


三度參求不見師聆音未卜在何時幾回燕語添惆悵數轉鶯啼動所思彼亦道豐留錫早我因德尟遇緣遲傀無一法堪憑據幸有東風獨自知


老漢無端沒主張生蛇活逼要承當傷慚妄受龜毛拂繼後渾如六月霜


沒絃琴不落宮商調轉新二十餘年空裏覓瞻風撥草少知音


破茅菴兩扇柴扉不用關翠竹老梅真我友白雲堆裏露青山


朽木舟把定風帆泛逆流野塘謾唱無生曲且向清波再下鉤


破衲襖零零落落無人要脫下方知棒底恩夜半日輪當午照


百川潮納海門關衝浪鯨鯢踴躍間慧日高懸光祖道法雲彌布潤家山綸音睿旨曾無繫御苑留恩豈等閒座側親聆猶在耳物情霑澤已忘還


慈風久已播梅溪高隱精藍不露機道啟從心獅踞伏法弘祖席象龍齊緣疏嬾洽時人意德厚嘗懷古聖儀欲慶無疆同萬壽蟠桃結後有蓄薇


半偈留箋祝大椿百花如錦降全身鶴翹松頂沖霄漢桃放蓬萊隔遠津道振當湖尊齒德聲傳寰宇喜從心兄之重法標千古三十年來金石貞


心華現處證圓通顯異呈奇總不容踏得故鄉田地穩乾坤別在一壺中


花殊葉異卻同根現出淆訛辨主賓幸有東君親折取拈來隨處示天人


法幢高豎已多年閃電之機孰敢前撥轉門庭添瑞色千溪萬派自歸源


匆匆話別久經年喜我同條不老仙善護一生承願力清標千古遞相傳


白雲堆裏建樓臺露柱燈籠笑滿腮道德融和群象正沙盆扶起現如來


大地山河物我同虛懷惟有寸心紅雨窗靜坐無餘事秖聽颼颼桐葉風


截斷從前爛葛藤亦無一法可當情虛空撲落非他物信手拈來著著親


參禪切莫守枯樁病退何須更假方識取臺山路上客婆婆元是女人粧


行遍青山萬木圍披雲吸露啟風規層層樓閣空中建密密幽居向下垂活計水邊漚影寂生涯花底謾徘徊奔流度刃遭人忌窠臼掀翻春正回


空中釘橛欲成家隊隊翻飛遶水涯忽爾回思非活計全身跳出混雲霞


疏枝清節淡霞粧不入春秋熱鬧場歷盡冰霜心愈赤當陽拈出自馨香


時節因緣今已至明星睹後元非二須知別是一乾坤閃電光中莫留滯


牙笏霓裳繞膝前翹松古柏並森妍翛然懶去朝金闕得志欣參趙老禪宿植靈根千載蔭花開劫外四時鮮已知天命無勞算柳綠桃紅慶大年


未識羅浮境遙聞遶水邊籬疏搜遠徑樹古卻垂肩為惜枝頭冷頻添爐裏煙欣逢佳客至猶喜杏花天


玲瓏八面古皇新光映鴛湖徹底清落日穿林渾似錦暮鴉歸宿鬥疏親


蓬門常掩勝居山為惜浮光未敢閒今夕共君談不二黎明分袂荻蘆閒


五旬蝶夢覺前非急薦蓮居第一機淨土禪宗元不異竺乾震旦本同枝青桐露滴誰相委丹桂飄香我獨知道樹根盤空劫外真常壽算月輪齊


相忘塵世覺身閒慕道中年一著先按過知非春夢曉芰荷香裏悟真詮


百年過半自悠然重整精藍事事便祖父田園耕已熟兒孫千古履源淵


薰風堆裏降神仙火聚欣開白藕蓮鷲嶺峰高鵬展翮勝音法續鸞膠絃藏機未肯頻拈塵時至那容暫息肩喜有同儔擔祖印愧無佳句祝齊年


憶昔當年同事師誰知透網別分枝羨君深得寒山意愧我空垂浮定絲隔斷曹源數十里雲臻國福半聯詩奇逢天命重相會正是冰輪皎潔時


慕道尋訪十二年青黃四見近師顏自欣得獲驪龍寶志願同調獅子絃忽訝寶峰傾半座猶如法海覆慈船無孔鐵笛音雖杳幸有禪燈百世傳


默報劬勞五十秋未嘗片刻去心頭一毫端上知根木不逐時人借意酬


覷破諸方慶大壽縱經百歲有何奇箇中不著閒名相那記生辰與死期


庚逢盛暑愈該辭燭麵糕桃不及時耕得心田平似掌腳跟點地大家知


四時積翠沒榮枯脫體心空不老臞歲歲添條留晚節山山獨坐笑村夫吟風愒月誰為伴頑石蒼松可作徒昔日擊聲空所有今將眼聽實難無


重重華藏顯幽微慈氏門中截眾疑參遍百城煙水渺別峰相見證菩提


性海陂平月正圓恒沙諸佛現眉端浮雲散盡天花墜到此方知法界寬


無邊香水總歸源十兆餘言半月宣識得不消彈指頃象王鼻孔一時拈


半生皈道遶天涯鳳詔雖尊未足誇喜有靈苗深植種拈來蓮社雨香花金風颯颯吹黃葉澗水潺潺汎白沙現前識得雲棲境三教同源共一家


不戀金沙灘不居紫竹林皎皎長空月閒閒出岫雲欲行頻顧後憫極諸有情宏願立缾水傾圓通妙應春風裏笑指眾生識自心識得心觀音元不在丹青咄


吟吟獨坐磐陀石漾漾清波汎玉瓶慈容頫視憐無盡悲願宏深度有情裁雲補袖兮覆護一切垂髮為瓔兮赴感群生蓮花襯足兮馨香遍界柳葉纔拈兮大地霑恩咦難思妙相堪描畫覺海潮音著眼聽


乘願莊嚴度有情杜門爭得遇知音至今未示黃金相須向檀那播口唇


虛空疊作寶蓮臺撮土無非是法財覓箇有緣成聖聚沙植福現如來


春水漲溪頭春霜滿屋頭春鶯頻喚惺春日落山頭春風堆裏露錐頭春夢誰人肯轉頭春色滿林觀不盡春茗香撲鼻尖頭


西風吹散玉花飛湖面連坡去路迷凍鎖蓬窗寒入骨水晶宮裏作安居


通身發熱嗽難禁起坐披衣氣漸清出定了然更漏絕只聞鄰犬吠深村


三十年來林下居不彰名姓少人知只因記莂曹溪旨隨例飄蓬帶水泥


寶鏡臨臺胡漢彰分明舉似細參詳何須覿面親枯出半偈相酬意自長


羨君無倦結良緣臘月能聞火裏蓮日用應酬休錯過呼童喚女總談禪


良哉宿授靈山記般若根深蔭有緣恒沙德種無邊界御苑留名蓋世傳


潛隱高齋傍鬧藍蓬門常掩勝居山蟠松經雪增新翠埜衲披雲疊似班及至相逢唯務嘿卻思別後信音難而今擲下無鬚鎖猛著工夫透此關


難兄難弟啟嘉聲耳畔長聆不二門到處法幢甘雨潤滿林芳艸悉霑恩舒懷擴量忘人我動止謙和道者心會得臨行留短句月輪當戶皎無雲


同條天性志超群五葉流芳亙古今千里盡從初步起到家不必問途程


吾道何分北與南生機活潑化三千年來有意中流砥撥轉無多妙總禪雙桂森嚴條正發單傳直指急須參忽然證得非心物別立風規啟後賢


幼小離塵志不凡晚成須透上頭關祖翁田地平如掌細下深功莫放閒


憶自當時立志堅鴛鴦湖畔禮金仙沒絃琴撫無生曲不落宮商調別傳淨土禪宗同一體湘南潭北意何偏始知願力皆天定再續從前三十年


七十二峰雲縹緲高頂露華曉太湖三萬六千頃閱盡古今人未了


洞庭船子浪滔天范蠡湖船亦有年人在此中休問渡地分南北驗當賢


要知一貫悟先賢吾道當思痛自鞭駒隙光陰空過了百年搔首亦徒然


纔降王宮盡底傾何須七步顯家珍誰知弄巧番成拙一棒于今累子孫


法王法令不虛行多少英靈眼失睛莫道自起還自倒清風匝匝透知音


六載埋身慣脫空明星睹著面皮紅尋常一樣窗前月看到梅花便不同


出定如何與入定罔明彈指休僥倖誤賺時人摸壁行至今不識其正令


莖草和根信手拈文殊豈受善財瞞雖然妙藥多靈驗服者反令病更添


一句無私活潑機電光石火撩雙眉若將語默為玄妙曲徑幽深路轉迷


二十年來龜證鱉任他寂寂與惺惺逢緣遇境誰為礙累及婆婆本利傾


歷劫相隨舊主人月潭底水無痕太平何用將軍令空使叮嚀費口唇


觸背二途俱坐斷分明舉似莫顢頇拈來一任敲風月點著令人心膽寒


柳巷花街有甚拘頭陀著意轉生疑百千妙體毫端現莫向椎邊定是非


這漢一生骨硬如釘一處轉腳最難移根二十四上知有此事十年克苦忘形四十九上憫絕娑婆世界覷得世態如冰實求早離如願業緣又使七春日今鐵釘如灰四大風火分散業落知秋正是歸根時候阿呵呵逍遙惟我


大法西來塔廟是崇始自赤鳥實惟吳中迄千餘年化乃大洽僻壤名山禪林用匝參同肇基禾城東南由室而菴蔚成名藍門有宗風人無女相三教咸歸萬乘最上用書弘緒以告後人石乎不泐法爾常新

