嘉興大藏經（新文豐版）數位版, No. B371 佛冤禪師語錄


春融水漲桃花浪一個雷轟天下知燒尾金鱗頭戴角升騰電激雨風馳


關頭觸背當機驗賓主端然一喝分虎穴由來生虎子不妨隨處帶風雲


救得山川田地穩一聲忽震動天雷步行水牯騎將去濟北家私要子開


曹源滴滴滔天浪少室花開滋味香從上事來今荷負堪為宗門立紀綱


挈挈拈提七尺笻橫三豎四活魚龍師資妙契針投芥剔起祖燈一片紅


舉揚宗教法堂前沙裏無油事事便水闊山高未是險好將公案去流傳


坐斷孤峰正令行光明非小古今騰渾圇栗棘俱吞卻銕笛橫吹江海清


宗風吐露聳曹源華萼枝枝秀且鮮明月孤岑堪落影頭陀含笑眾人前


執役叢林二十年莫將公案秖如然葛藤絆殺三千客踢倒葛藤硬一肩


昔曾的的遭三頓始信頂門有楔抽萬指人前親付囑伸冤不共戴天讎


祖翁基業不尋常棒喝分明要子當掣電機前酬法乳從茲擔荷任敷揚


威鳳山前六合雲虯兒鼓舞解飛騰天南地北東風張掣起滄溟散作淜


實心實行老頭陀瓶不敲殘已出鵝贈汝烏藤七尺杖撐持法苑行多門


記取當年秖個事埋藏雞足舊袈裟闍黎得得知輕重百萬人天蓋覆他


祖師心印作麼傳打動禾山鼓響圓判得銕蛇橫古路神光寶劍焰當天

