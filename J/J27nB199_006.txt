嘉興大藏經（新文豐版）數位版, No. B199 雪關和尚語錄

雪關和尚語錄卷六


濬哲本天人，數非靈蔡卜，千歲軼莊椿，五經笥邊腹。夙慧冠詞林，挺然好堅木，漢品晉風流，文章錦繡谷。驊騮碧玉蹄，款段安能逐，手持天竺書，根利刀批竹。心潭龍未降，義藪虎先服，超出塵象表，頭上冠寧束。廣文豈為氈，中丞厭食肉，願作宰官身，因深緣自熟。栽蓮愧比匡，呼鵝應待陸，一枝優曇花，聊佐飛觴祝。駿發在茲時，鴻猷當秉軸，勿使道盟寒，靈山曾受囑。


世羅密如髮，眾愛織成目，既墮此中生，超然幾脫俗，非有大力人，泥深沒象足，苟無決烈志，安能翻此局？君今何高挺，靈鋒慧自夙，愛子且能捐，塵韁豈能束？千里望雲山，輕舟來何速，相送兒出家，還歸謝故屬。靜掩三間茅，閒簡千餘軸，了卻生平願，別唱無音曲。家在青原山，山光炤几牘，爛煮廬陵米，折腳鐺中熟，咬破一粒時，百味隨心欲。丈夫疾求道，抽刀剖寒竹，直下便承當，六六三十六。


涼奏比巖吹，茆堂秋欲沐，峰氣邈含陰，太灝顛何肅。似濯煩歊襟，清鏡超蒙俗，廓視寰中虛，真機朗如燭。曠古徹來今，千秋瞬不足，至今空洞懷，萬事雲流目。攖鋒截毛寒，驊騮疾驅轂，出則蟄龍飛，處則神雞木。伏御兩忘情，柴桑遂貞復。廬阜不多高，遠公道名馥。當時十八賢，氣味相渾穆。杖藜偶過橋，笑聲虎驚谷。世豈無淵明，破院慚幽獨，安得長者車，荅歌蓮社曲？擁帚每跂予，還期訪脩竹，不必論禪深，浩然公素蓄。永嘉到曹溪，何妨留一宿。


二月桃始花，策馬遊上京，春雲如送遠，春鳥如緩程。執手問行役，君去路自平，盤腹既萬卷，落紙江濤聲。十年悟一字，海岱無留情，持以獻明聖，旦夕富蒼生。固若籌閒事，君豈淹世名？心為度人楫，身作護法城。游塵滿衣帶，終返青山盟，歸來小菴樹，已匝茆檐榮。朝飯一口雪，晚壁半點燈，問荅維摩似，起坐文殊并。嗒然笑相視，不覺松風清，此意與君說，聊為薊門行。


山奇峰戍削，水奇波盪折，物奇吐精華，士奇標卓越。君生負奇姿，駿采神先軼，落筆驅前茅，不逐時流轍。一出詫空群，辟易千夫傑，旗鼓目無牛，氣吐虹光燁。願言資醇平，遊奧隮堂闕，珠以蚌為衣，玉以石作穴。山川媚而輝，靈閟後乃洩，售奇豈因炫，嫉奇不為跌。欲上凌雲梯，眼空出金屑，楊雄亦有言，彫蟲非所挾。豹霧澤其毛，七日食俱輟，遊鶤息以翔，六月天風捷。虛懷己亦忘，得妙江河決。


我愛寒山詩，不入時人調，句句洗塵情，安在事華藻。至人寧逐物，廓若飛空鳥，豈但出樊籠，兼忘脫矰繳。長眠松下石，興來欹浩浩，拊掌笑如狂，東顛復西倒。高揮石壁上，暗書木葉杪，乍看意句新，轉玩滋味好。冷眼觀戲場，熱鬧何時了？相逄拾得來，快把苕帚掃。垢面與髼頭，不令俗子曉，恰被閭丘生，覷破神通小。至今天台山，白雲封海嶠，日日松風吹，夜夜江月照。此意人不知，對面千里邈。


山居清絕處，萬境喧囂息，此時道人心，相與同岑寂。澗水響如琴，猿嘯下石壁，風柯作梵音，巖花吐幽色。俯拾橡栗餐，問煨魁芋喫，樂此煙霞情，觸目心境即。憶昔永嘉書，左溪尚未識，君能了斯旨，動靜隨意適。


維摩昔日誰為爻，文殊普賢稱最厚，君今辨才如瀉缾，吸盡西江無出右。曾聞落筆走波濤，妙解入廛看花柳，想是雙林再出來，還疑永嘉親世久。雖然墮落此風塵，一點靈光不辜有，翻笑龐公兒女癡，說甚無生話太醜。年來金屑眼中空，惟餘奪命符懸肘，江南俊彥足如雲，幾個藏身依北斗。潘髯程虎擅芳聲，播弄精魂入詩酒，近從寶婺識王即，風流藉甚都人口。八悲曾爾譽雞林，一覽便能識虀臼，豈因造物妒人奇，無耐生機賊其肘。去年健足走如飛，今朝杖子不離手，盤跚強賦出無車，牢落誰憐衣短後。相逄知己話寒燈，不覺精神俱抖擻，豈無愛客孟嘗君，彈鋏何堪迫衰朽。茂陵作賦氣凌雲，病渴多因憐少婦，丈夫筋骨可撐天，到底情關誰自剖。還如老象沒泥中，盡其神力難奔蹂，讀君臨別贈千言，彼岸相呼疾回首。靈苗不必待新栽，般若何須探二酉，心如湛水生蓮花，觸處欣逄無量壽。當時彭澤素心人，亦厭浮名等芻狗，東林往事成空譚，未若參禪貴知有。我欲來看雁蕩山，相期不必裹糧糗，問疾搥開不二門，拈花同禮靈山叟。


江面數峰凝紫翠，榜人遙指寒谿寺，隔岸蒼煙抹麗譙，黃州百雉明秋幟。落日林端逗磬聲，入門想見古風清，山川遺墠思高躅，道價嶙峋豈浪稱。昔聞靈姿躍魚網，今復茆楹騰瑞像，非關罏冶與埏埴，分明妙相呈灰壤。光儀閃爍非金銀，範手琱工枉用神，大士標奇真叵測，物無虛應示當人。君不見，陶公侃，文殊捧足雙舒掌，江漢重逄孟孝廉，寶珞親瞻事非兩。夙緣何幸對披襟，揮麈憑陵吐妙音，問我洛伽何處是，楚天鴈叫碧雲深。


天地一蘧廬，古今誰搆始，而我揜斯關，安居毛孔裏。毛孔不窄關不寬，金烏玉兔時往還，照見幻棲關裏事，玲瓏八面渾無阻。坐聽流泉松下鳴，倒看雲影峰頭露，青天放眼瞠不睹，石人欬唾生風雨。有時藏身沒蹤跡，檻外璚枝分野色，有時沒跡莫藏身，釣盡寒潭躍浪鯨。此關何為雪呼六，六月紅罏飛霰撲。我關不記春與秋，花開葉落山常幽。我關不占天和地，一段光明覆無際。我關非內亦非外，扁舟蕩漾遊滄海。我關非動亦非靜，旋嵐偃嶽心恒定。萬象為關關萬象，空合空兮聯帝網，卑而不下高不危，疏而不漏暗復朗。誰謂此關小，圓合太虛無欠少。誰謂此關大，只在一塵含法界。法界所有關中聚，笑擲大千為戲具，法界無物關中空，放開捏聚如游龍。龍飛虎步恣騰踏，板橋忽動霜蹄滑，劈破雲門一字關，剔起眉毛還險煞。有問關中主若何，指頭無縫全機活。


破落僧，住破院，破破落落無藏閃，十方通洞沒遮攔，玲瓏一座空王殿。晝無香，夜無燈，風過時驚壁倒聲，法堂幾丈生荒艸，佛面飛埃堆滿層。樹為龕，苔作簟，一餐脫粟千家膳，竹筧泉分花塢來，石頭敲火烹茶便，客到稀僧過少寡。逄迎兮，罕談笑，扶罷犁兒拴卻牛，攀崖獨坐看雲鳥。猿窺廚，鹿飲澗，相近相親如作伴，長打門前之遶行，知予胸次無涯岸。松何蒼，峰何秀，石壁潺潺下飛溜，身在千巖萬壑中，道人行履君知否。放情懷，縱瀟灑，山靈供軸天生畫，熱鬧門庭讓別家，煙霞嘯傲過王伯。呵呵呵，煞顛倒，說甚禪機譚甚道，順情逆境兩重關，幾個不隨分醜好。休掃聖，莫輕凡，罷論前三與後三，索價撩天誇至寶，爭如伸腳放癡憨。虎踞前，豹哮後，見我耽如垂耳狗，生平毒惡不關懷，摧化獰心如拉朽。浪擔憂，空過慮，恐怖之中觀自在，自家佛殿好莊嚴，依報缺些也無礙。嫌淡薄，愛溫飽，此等何由知道妙，一生橡栗著荷衣，千古高標人莫造。從荒涼，任倒壞，破而不破真如界，彈指輕開樓閣門，捉敗明州憨布袋。老楊岐，古神鼎，藜床積雪那伽定，更有栽田博飯翁，令人想像偏饒興。破落僧，住破院，意趣幽深人不見，流俗阿師未必同，縱居華藏生忻厭。


山色巃嵷何秀拔，疑是鷲峰分太甲，如幢似蓋湧神囂，翠積樓臺霞欲潑。中藏乳竇秘寒湫，未濫觴時似截流，我來匡徒食指眾，秋深井沼竭難求。稽首雜華香水海，娑竭遙分脈非外，手攜如意踏林皋，所控必無爽諸丐。俄聞好鳥樹頭鳴，樹下幽崖小鹿行，俯視艸深淤濕處，聲生觱沸耳邊清。呼童荷钁開泥面，石罅纔疏珠急濺，喜將柄鐵發其淙，迸破源頭那一線。柔光湛碧注琉璃，煮出甌花暈綠脂，忽陣春風傳磬響，佛前先供滿瑤卮。笑呼同侶斟還坐，知味其中能幾個，三喚無煩老趙州，肯與茶仙較清課。此泉未出山之垠，澄不停兮攪不渾，此泉崩流通浩瀚，綆莫汲兮竿莫探。要知滴水廣含藏，萬派千枝同一貫，更有神龍深處蟠，酬經變化雨潭潭，軍持直透金輪際，倒汲滄波徹底乾。


虛堂冥坐清無事，開緘遠承瑤帙寄，新詩百首手自書，錐沙截鐵饒風致。詞家三昧屬何人，公於翰墨聊游戲，一毫端上現神通，筆劄大小神全備。夭矯香海出遊龍，揮霍長風摶妙翅，誰謂筆腕疲精思，恰似希夷偷打睡。字學無心詩偶工，個中活計難思議，山中多少縛茅僧，輸與白毫菴主意。無門鎖子縫輕開，沒底船兒篙慣刺，逄人借問綠葡桃，滿盤拓出鮮紅荔。讀公詩無義味，空空洞洞欺邊笥，舌頭元是肉生成，揮灑千篇無一字。


閬風多玉削，海上近移來，壁罅天門陡，峰腰佛殿開。濤奔千澗雪，樹抱七層臺，蜃氣飄空散，鯨波盪日迴。異香傳洞口，幽境逼天台，石盡玲瓏態，亭多曲折隈。浮圖懸讖許，紫閣再來裴，香火地偏勝，金湯劫不灰。臥遊如歷掌，枚叔信奇才。


本是金輪裔，何須紫氣占，群靈皆翼衛，百福自莊嚴。道不由師悟，才真與德兼，神全多蘊藉，語至絕廉纖。秘笈探龍藏，新詩吐鳳箋，屏翰宗社倚，城塹法門瞻。賦艸隨時得，心花信手拈，光風難再睹，去棹欲留淹。


來從師子窟，一吼便驚群，智邁三支秀，才兼八索文。廣陵濤作辯，雪嶺草同芬，目富心俱飫，器傳水不分。道安傾眾難，慶喜擅多聞，赤腳幡猶豎，青龍鈔已焚。鞭前窺駿影，樹下服魔軍，目翳空金屑，心花燦印文。迦梨吾不愛，得意許傳君。


山中清富貴，怪殺石頭奇，座湧狻猊皆，花擎菡萏枝；秋雲兼鳥落，午溜覺風吹，霞外心相許，非君更有誰？


優曇吾不見，縱見不如君，得法如傳水，揮毫欲吐雲；久知鵝擇乳，應見驥空群，說罷楞伽義，心花露印紋。


孤笻雙徑出，臞甚鶴憎顏，我任虛舟泛，君隨旅泊閒；吟狂詩發嘯，骨傲癖成頑，月照虎溪水，書招早入山。


此邑方分竹，他城候及瓜，公堂縣夜月，山廓富春花；到處民安堵，來時雨裛車，香山白太傅，遺艸滿禪家。


谷轉樹蒼蒼，橋邊過野堂，石屏雲泛影，天鏡月臨光；寒漏猿傳磬，空更鹿遶床，巖前流聖水，野老卜豐穰。


風俗鄰蘄楚，山川秀且妍，浪頭高似雪，江面闊如天；客店蘆花岸，漁家楊柳煙，持盂行欲乞，遠浦不停船。


一返西江棹，迢迢海上峰，龍門難密邇，鳳彩想儀容；豈為千山隔，還如對面逄，宛同真臭味，毒我玉芙蓉。


我住瀛山寺，茲菴喜共名，峰青連樹秀，沙白晃星明；潮水迎帆影，溪風撲磬聲，扶笻登雪嶺，此宿想多生。


扃秘靈奇久，鴻濛忽啟藏，巖吞江霧白，泉灑洞門涼；鏡可容天面，窗惟貯月光，道人何所見，一鳥過滄浪。


珮聲辭曳五雲端，出處分明謝險竿，客飯愁無鮭作菜，道裝也愛籜為冠；羅應笑翟門前設，琴或思聰指下彈，身似虛舟還不繫，壺中跳入弄雙丸。


絕頂無過屴崱峰，海天極目水朝宗，一枝聖箭遙穿鵠，半壁神泉倒喝龍；路入白雲行杳靄，殿開碧嶂望巃嵷，何年振策尋煙島，飽看高高石罅松。


萬方懸覆一天雲，使節遙臨粵嶺分，地接炎荒如灑雪，風清蠻洞早沉氛；信州父老思遺愛，江國才名望不群，此日台階星斗近，金湯佛土借鴻勳。


萬松陰裏借籃輿，香積盤餐品只蔬，棲鳳嶺多趺坐石，浴龍池有放生魚；回頭記得來時路，見道何須萬卷書，元是旃檀林下客，明珠依舊在衣裾。


住老空山鶴伴眠，披簑來往釣魚船，逄人有點裝憨相，說法原無出格禪；熨斗煎茶供萬口，袈裟作被蓋多年，問予壽量今何數，笑看龍牙襪底穿。


髮長貌醜一頭陀，破衲從新補嫩荷，日月兩丸穿眼鏡，煙霞千嶂隱身窩；笑看石女梳霜鬢，長聽黧奴唱野歌，曠劫促延拘不得，春秋半百豈為多。


百里巾車度委蛇，清光蘿際共雲披，不嫌野飯同僧缽，若問宗風看祖碑；梵靜獨餘天樂細，詩成猶較燭花遲，山窗月上仍忘寐，去汲清泉燒竹枝。


振策來遊百丈巔，道人無住宿風煙，洞門豁若鯨開口，石壁危疑佛坐蓮；隱約盡巖還有路，玲瓏一孔別通天，大千掌上如觀果，萬朵河山入鏡妍。


雪浪菴頭供采汲，恩公衣缽許親傳，神珠獨耀誇明月，妙翅高摩逼義天；手種曇花今幾樹，人如寶掌住千年，生平不解離圓覺，對客清譚舌湧泉。


年來瓶錫樂幽林，禪寂何嘗事若吟，掬水引魚時上下，穿雲采藥幾晴陰；鍋兒撲破何須洗，樹子無根懶去尋，纔聽溪邊人有語，又隨麋鹿入山深。


選石留人坐，拈花供佛看，年來禪寂樂，不獨在蒲團。鳥來傳法語，天為雨新花，莫論玄中旨，相逄且喫茶。流壑聲無盡，春山煙更晴，偶來松澗曲，閒與鹿群行。竹裏安茶灶，松間挂鷺瓢，山窗涼樹密，五月聽鳴蜩。嫩鋤穿石筍，老摘墜藤花，雖是山居樂，平生口懶誇。樹匝峰千轉，崖飛瀑萬尋，到來非遯世，門徑自幽深。閒拈松作塵，自疊石為城，占斷峰深處，扶笻絕頂行。栗黃垂殼坼，芋熟撥灰香，供佛秋花少，芙蓉開小塘。不羨簟瓢樂，猶貪丘壑清，柴乾谿水便，稱我住山情。


空生岩下坐，雨花落如霰，白馬未曾來，早已傳經遍。


龍馴風雨息，清水浸莓苔，坐石閒看慣，猿歸鹿又來。


石壁桐花落，山空小鳥飛，嶺頭霞色起，知是鳳來儀。


雨過夜塘深，鸕鶿飛欲起，橋上望秋山，影倒流水裏。


瓦缶茆龕一個燈，白雲為幔坐閒僧，夜來借問天邊月，曾到君前照未曾。


樹底常聞鳥說經，山泉慣汲滿銅瓶，松風不肯容高臥，夢到谿亭吹忽醒。


夢裏花枝蝶自迷，醒來猶恨五更雞，蓮花雖向泥中出，爭肯和根倒入泥。


青蓮仙品落人間，何意巾車過雪關，相見不須施棒喝，夜深明月照花龕。


似聞白馬起潮頭，惹得錢王控弩愁，我試與君坡下聽，分明天樂響箜篌。


疊箇石頭松下坐，選枝竹杖手中攜，看山莫道無閒伴，野鹿成群送過溪。


柏子長燒香滿爐，磐陀坐聽鳥聲呼，瑞巖不識菴中主，剛要惺惺喚醒渠。


龍山客到便移菴，拂尾靈龜我不堪，混眾獨居皆可意，白雲深處及封關。


鄰僧送箇藤花枕，紙帳無鉤竹榻低，幾度放憨呼不醒，那知窗畔日頭西。


泉石獨饒清供好，煙嵐竹樹畫圖開，從來身在千峰裏，長嘯高歌歸去來。


熱鬧門庭饒一著，幽深境界占三分，蒼松白石容高臥，隔斷紅塵遍是雲。


西來大意憑誰說，壁上孤峰豎指頭，煙水百城都影現，善財猶自向南求。


生獰氣勢度香河，截斷中流萬頃波，何事橫眠煙霧裏，笑看兔馬走前坡。


石骨蒸雲芝艸秀，松脂潤地茯苓多，結茅此處人稀到，水面香風吹綠荷。


種來一徑篔簹綠，玉版逄人恣說禪，迸出龍孫千萬個，春風補我破苔錢。


泥深艸濕乳泉藏，小鹿貪眠樹底涼，試向源頭揮一钁，四時花塢水流香。


鳥惜落花啣去緩，鹿窺清影下來忙，閒情飽看青山色，坐聽潺湲歸亦忘。


雪瀑交飛谷裏喧，石橋虎過漸黃昏，瘦笻問我誰為伴，笑指扳岩下樹猿。


不待華鯨吼曉風，賦形疑是蜀山銅，太音豈入時流耳，常自聲傳萬壑中。


曲磴遙峰數里，斷橋流水三灣，有鳥來啼竹院，無人閒閉花關。


準擬岩棲壁立，還思泛宅浮家，興到間尋煙嶠，倦來一枕蘆花。


桃萼幾枝紅雨，柳絲一把蒼煙，眼底風光爛熳，問君春在誰邊。


石罅安排茶具，松陰聽斸苓鑱，坐逼風泉欲冷，何人招手高岩。


麋鹿群中散步，漁樵隊裏相將，真嬾幾分幽趣，天放一種清狂。


石骨穿雲欲露，泉聲帶雨分流，種竹平遮地角，卓菴先占峰頭。


不見崖猿捧缽，時看谿鹿銜花，偶逐漁樵歸去，行過村裏三家。


覓伴松間敲火，呼童澗底擔泉，過量何分七碗，貪杯笑倒玉川。

