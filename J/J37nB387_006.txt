嘉興大藏經（新文豐版）數位版, No. B387 古宿尊禪師語錄


負勇干城士威風此日添旌收雲霧斂令下虎狼潛品物因仁阜群靈賴力瘞河山帶礪日偉績勒燕然


紅溝古梵剎壯麗越塵寰石徑深雲裏瓊陶杪麓間四顧千峰衛頻瞻百衲閒欲覓真仙境無煩過別山


龐老歸根意洞然達隱情彼能消物欲君善易昏明止作同鳩拙防非倣聖靈頻聞天籟響疑是梵音聲


賢人委化處不與世同模一曲辭諸友九泉笑獨徂琴書空棄置妻子任號呼痛悼誠難已臨風強自歈


從經五頂後每憶活文殊華梵隨機演恩光應物敷笻鳴滯屈醒幟樹鬼神徂四相公然遠人徒以壽誣


譚禪知味客混俗了時情取捨機關巧施為智力精塵緣羞妄造道路喜常平花甲期何限籌添海屋盈


西楚從相識心交絕比鄰行山期伴隱汾水願同畇遽動升遐局俄興卻愛因飛旌無計輓恤悒若為悛


得木從幽谷栽來壯法城輕梢含艷翠嫩葉帶榮青雅韻當風動天姿傲雪硜棟梁材可企節操固難更


靖節唯栽五余偏植兩行春光憑漏洩瑞靄任敷揚脆質依高砌輕絲挂矮牆尋常當送客得便折枝旁


雲居主道德機昧如何測舉措上醇風抑揚遵軌則善除生滅根能斷虛浮惑屈指繼高明知君才智克


農家何所樂樂處有奇緣耮土披星出耕畬帶月還煙蓑頻薙草雨笠獨耘田微賸斯須空鋤頭作枕眠


碧浪滔天湧歸權不言遲帆飽無窮力舟行莫定時雲山轉眼變城郭掉頭離未諳何處宿燈火亂魚磯


兩人離敘處對境動閒愁浪裏風聲急江千月色浮漁歌清韻杳村火淡煙流彼此難違局更殘竟未收


自離君左右錫置太行巔近覺形衰邁頻愁髮鬢鮮五丁惟夢度三峽獨詩旋遣悶無奇術因書上榻前


聞說辦行裝愁縈百折腸人情交處好友道別時傷賦就悲盈楮歌來願滿堂北平緣分定莫惜惠瑤章


不負三生約偷閒入亂峰停驂依絕島徒几面蒼松獲遂同條好因傳共飯鐘一言空彼此上下卻迷封


高賢初示寂四眾發悲呻形謝道猶在堂空風尚醇冥龕掩幻質寶鐸露歸神故現無常相因憐昧本人


性等虛空界何曾屬死生去來無障礙隱顯有名聲道行千秋法言辭百代衡浮圖斂幻相六類苦悲惸


暮臨古佛剎獲見景之餘埜水縈朱壁香光映紫書月明松色翠風定竹聲疏丈室寒燈朗更殘獨照余


無心遠宦海有志入禪宮世務從先斷宗乘取次窮渾忘驕富態洞徹聖明衷機辨過天覺燈傳記日通


紅溝經幾度此會始相親臘雪連宵賞新詩徹夜吟嶺梅將現瑞岸柳半含春預定同條好生生共法林


有為多合道福德固巍然異口欽從朴群靈重體先河山爭獻頌朱紫競開筵允以空城芥期君不老年


不負靈山約乘與破暑來柴門瑞靄合古樹覺花開逸句光禪榻佳吟壯法臺金湯時有賴赤幟任高栽


尋芳入古寺紺殿出雲林補衲僧容瘦拈花佛面黔攀藤猿繼下栖樹鳥頻吟幽況誠難解投閒思莫禁


萬里同為客風塵共老人團圞方半夏結好似多春山水依前列歌吟瞥爾興曲中無限苦苦是最孤身


恬眠不覺曉何事可相關旭日窺高枕浮雲度遠山松聲頻諈諉鳥語競鉤扳勉強隨機變呼童汲水還


能光祖道客當下許誰人四海清風布殊方慧澤均天龍咸仗望黑白自欽恂勿謂徒稱獎因才德邁倫


熟究先天理懷藏在己躬晨昏知進退刑德識偏中兔髓精炮煉烏肝碎搗礱均同藥物餌專治病頑懵


東風帶暖日鳧鷖下汀洲新水侵危岸輕波蕩小舟春光嗟已往老況幸重留逸曲依雲島寥寥若共酬


流落風塵久鄉音素不聞愁懷包萬有壯氣掃諸紛擊缶吟春谷狂歌對夕曛溢腔難盡意未敢向人傾


天生魏氏母倩節固難量馭下端從朴尊親道反常威嚴齊孟才志并姬姜倏爾歸真際其誰不慘傷


朝天意縱切猶帶故交情玄旆隨風入緇叢冒暑攖離歌花鳥吐別況水雲傾曲盡通宵月依依未忍行


一條曲直路無間走風塵嶮巇勞車馬平夷暢客人東西通蜀魏南北度關津名利相干者從來不厭頻


昂然撐碧漢倒影罩莓苔寒暑侵無恙風霜勁莫摧粗膚雲翳合翠靄月華開柢畔源泉潔天龍擁衛來


大隱居廛士聞風遠叩閽玄談知可法素行識堪旌龜鶴偕長算河山并久齡詩歌咸妙麗盡在樂昇平


一陣雨漁樵繼踵過寒螿沿磩鬧埜雀遍山歌對月砧聲亂迎霜草色皤愁生孤枕上消遣莫如何


七載住紅溝霜生短髮頭眼昏慵誦讀身老愛閒休任月來親近從雲到淹留送迎渾不理安享度春秋


緣有山林癖群芳植念純枝枝擎曉露葉葉獻先春月映扶疏影風搖妙悄身看經時眼倦就此暢遊頻


雪霰彌天日明公過草堂門牆敷秀氣泉石現殊光茶煮凝冰水詩傾草率腸歸輿一笑轉展翰有風彰


枯椿堪措足斂翮便停休怪鳥驚潛谷妖狐懼守丘蹲身伺狡兔側耳聽鴟鶹影響微彰露空擎活不由


偕朋登崛佳況笑平分碧嶂含春色青巒帶曉雲幽情期自滿天語教誰聞世緣從此遠何更惹囂氛


土壑中空處長窯鑿岸邊淒清離市井寂寞隔村煙閉戶安全拙開門閱線天塵緣飛不到勝昔在林泉


一丸糞彈子孕出黑蟲兒見臭眉長展聞腥腳亂馳胸中多穢惡面上闕光輝好笑行藏處清香淨不宜


伯樂未知名追風力現成揚鞭逐日快攬轡踏雲輕海岳嘶哮動煙霞蹀躞生衝危破敵故果敢占先行


菩提種自熟清興異人天財色虺蛇論恩榮鳩毒涎常情寤寐遠祖道志心穿竊願偕龐老妻孥一併仙


克家知子可故不倦提撕莫厭箝鎚辣應慚道行危功加忘寢食行益勉修持拶透玄關日芳塵繼武隨


萬事知休息含靈仰道豐嘉聲彌覆載美譽塞邊中濟北煙波斗南智化洪障回冥草日術自讓君通


從荷金帛任出納貴公平儉肖楊岐約廉猶寶壽清三冬儲畜備一會怨嫌輕非為貪圖得皆因有道生


虎帳關山遠徒聞政令香威權鄰頗牧縱奪異何良塞外風塵斂寰中歌詠昌無違鷲嶺囑屏翰倚天長


時序從更改心交自若然且歌今歲律謾論舊年天問道相尋古稽禪共了緣滿懷疑滯破花鳥話玄篇


常聞聚會處今始近其前古道西靈石雄關北冷泉雙騎懸斷岸一榻置幽岍品坐通機密飛龍不再眠


孤危撐碧漢四顧絕諸鄰戶外煙塵少窗中氣象新問天從措足聽月任存身珍重同緣者登高莫厭頻


弘才博達士屈指讓誰人報國輸奇策談真遠幻身輕狂嫌濁富樂道喜清貧宦海知無盡維舟上石峋


祖道垂秋日斯人尚典型心交頭共白意合眼中青古木嗷鸚鵡蒼巖喧鶺鴒紛紛言論處互落在零丁


藝苑純誠客天然志量過崇儒宗中子佐釋繼維摩守約思原憲懷公體孟軻廣長舌尚巧話絕聖凡科


靈祠古範屬天開冒雨乘車一翫來翠柏扶疏雲外顯甘泉環遶案前洄仰瞻勝蹟詩狂熾深入玄宮世慮衰擬就黃冠求半榻免將清況復塵埃


紅溝法道古今通名冠諸山海宇雄雲水駢臻消旅況象龍磅礡悟真空幽龕夜月懸宗鏡覺苑寅鍠演化風幸一停驂共促膝遞相酬唱樂其中


蘆川放浪幾春秋飛檄頻招不自留執銳英豪須虎豹披堅威武用貔貅先敷大義為旗幟次建宏功顯智謀掃盡滇黔氛翳後定當優命著封侯


欲轉東林舊有風必須曠士與奇雄心堅上品堪前陟志銳凡情可備窮淨土他時完勝概閻浮此會益豐功易輸海眾難輕物敢保金僊展笑容


婆心一片覺無虧刮毒砭瘊分外奇化育群靈方聖哲才成庶物并天時回生術妙人皆重卻症功神我素掎瘱願鬚眉長不白籌盈海屋尚驕姿


淨業西峰落照殘故人辭我度邯鄲盂囊有興朝金闕杖履無心置草壇薄霧輕迷楊柳陌淡雲深鎖杏花巒憑闌正慮春光減願一停車謝苦酸


喜見文明最老誠渾忘高貴論交情今宵詩賦機鋒捷來日溪山逸興新月映行車莊夙駕神供妙筆注離情汾江甕嶺絃歌戚尚帶依依返顧聲


時逢初度業緣多白雪陽春強自歌破悶格言從燕塞消愁清況習東坡田廬勉就依汾水夢想全空赴岷峨一訣暗除諸幻事且偷閒老住娑婆


善法堂前脫蹝之多般若恨向誰遺同條未罄三生約別款徒加四眾疑性海浪平歸櫂疾行山雲慰書遲焚檀對影深籌度祖道荒涼漸有時


無遮大會若開壇所集殊勳不易宣水陸諸真咸供奉冥陽兩利悉周全繽紛香霧彌三界鏜鎝鯨音震九天就裏良緣誠罕遇幸加精進一回旋


殘臘經除舉世忙庵居老叟但如常不燒爆竹敺魈孽孰挂桃符禦祟殃栴動芳心舒美態柳含春色逞輕狂諦觀人物遷更處總被生成夙習妨


招提舊設在紅溝豐儉隨家計獨謀鄙習頓除根易盡饑瘡頻塞故難休土銼空負無煙悴瓦虛懷絕粒憂欲罷愁衷干德士福田早種必多收


斗南山北有高風素行精嚴固不同人以慈航方若士我將玄鑑類于公頭邊短髮均黧皙衣裏神珠間紫紅約摸春秋多少數河沙算至海門東


驀地相逢興味長一天雸雨助群芳榴花噴火依危岸埜杏垂金過矮牆賦就分燈明上下詩成對月論存亡幢懸鳳嶺辭歸去臨濟宗風任主張


驪駒踏凍入荒叢共了蘇文卸玉衷斗室清燈光灝灨寒巖春氣暖烘烘訝窮今古興衰事話盡煙涼錯亂風一榻安眠情未備鐘聲敲出日輪紅


憑闌乍見百花萎對景空嗟幻化姿為惜輕肥夭折態因憐衰病虺隤時寬心但續陶潛賦遺興徒賡杜甫詩慚愧春光能幾幾諸緣宜趁早旋辭


每憶鄉邦越劍門夢遊生長舊亭園玄都殿閣隳隤盡白帝城隍草樹蕃像毀宗祠空痛念荊埋古殿獨悲存滔滔逝水分情緒難罄充腸怨恨根


素質端然絕妙奇張牙露爪踞丹墀妖邪畏避潛蹤遠獰惡驚逃諱影威鎮乾坤山海淨氣吞雲漢景星熹翔陽切恐含生驀卻雄豪令早施


頻瞻廢閣暗嗟憐寶藏雖存已半瘨斷碣爛全千古誌虛堂斜架數枝椽摧殘老樹依雲表圮圻高垣墮澗邊欲啟法筵仍舊貫因祈檀度快當先


萬井風塵葉落霜江千漁火鬧斜陽翩翩遠雁離沙漠唧唧山禽寄草堂榻近寒時炊石火詩從別處罄孤囊臨機有句難為密西度河汾路邈茫


昇平時樂七年全多賴神君一善權花發河陽香滿地柳垂彭澤蔭當天清風徒使依恒嶺明月空移挂粵巔但願上蒼憐晉土孤光仍著照汾川


跡混塵寰九十年嘉聲彌布動人天功施佛國為雄塹策獻皇廷重德銓恩澤正堪遺後胤才華端可繼前賢願將補袞調羹手壯我宗風覺世顛


知君福德等穹窿尚自殷勤進益功建寺安僧弘祖道設規課子重淳風口碑載義傳中外舌冊題仁布海嵩以此定期花甲數恒沙算盡欠雷同


驟然別舊攬歸鞭捨近從迂上古綿渴赴煙村忙問水倦投荒寺暫停驙懸梯棧道褰裳躡絕壁狐岩繼踵旋月窟幸同消世況燒燈靜夜埋前緣


雲龕抵足共恬眠利祿無端可上前水韻松聲爭入戶月光山色競臨筵岩懸萬鐸鳴終夜殿徹孤燈映兩單寤寐笑同居佛地此生何更覓三禪


道者胸懷慧鏡清明鑑無私可讓情怡然兀坐忘終日倏爾經行越限程布衲襤襂高下重霜鬚髟鬄智愚驚譚禪有興當風立龍象夔夔露眼睛


年來紙價晉陽增蓋為公家筆法徵名動九重曾應詔才冠一代已通稱頻聞喬梓昇遐急遍睹賓朋助賻競我辱道交非淺尟寧無痛淚洒龕燈


簪纓積代有家風父子疏狂不欲同酷好煙霞消歲月樂施慈惠福頑懵軒岐妙術胸中蘊李杜才華筆下通從此罷功歸淨土金仙應許道和融


坐對南山納晚涼千葩秀麗現當陽化蝶周旋覓頡頑幽禽絡繹將香氣襲人人愛重嬌姿動客客思長殷勤寄語驚秋雁勿惹霜風過埜塘


花甲重新二十年化行山右免隨緣幢開鳳嶺聲名著剎豎龍泉穢惡蠲法雨遍滋榮草木真風彌布卻痴瘨勞生欲罷繁難責劫盡三祗後有天


白雲深處久偷藏孰度輕騎到榻傍放下文明真晃耀撒開屏翰確高昂對談夢幻灰機疾頻索宗乘願力芳此去朝天添厚爵清光旋轉映門牆


旌旗隊隊出郊坰冒雪披霜到野亭山合凍雲迷上下僧懷愚魯慢賢靈坐中禮貌忘賓主言外風規壯典刑喜獲吉星臨是處堯天舜日又重親


桃李承春氣象開達人風味逐中來毫端瑞彩沖銀漢簡上清香壓老梅獨露三張微妙手頻施二陸邁奇才綠酬鷲嶺先天約莫厭雲深到處臺


春光承仗過伽藍攬轡歌謠敢并先馬逐和風蹄更疾人逢輕煖易施權桃腮半破清香復柳眼微開玅趣旋雙塔斜陽移影轉相催返望白雲還


俄聞車馬動行聲冠蓋如雲出晉城黔首競攀遮古道綺筵爭設翳長營憐離韻轉孤亭月惜別風搖萬里旌願去嘉和全偉勣再來山右牧軍


自古嘉稱號德禽人間子午定諸聲孟文假詠開關鍵孔聖將名諭武城一切痴頑因叫醒百般勞苦為啼生如其寂默休張口困殺閻浮怠惰賓


堪嘆無情化有情懷藏惡習最難更長舒利觜思戕物突露雙睛喜背明唼血安知他受苦刺人寧識自傷生冤家合會時緣到償報捐軀事易成


身羈縲絏不自由徒將雙手亂搔頭青山夢斷三更月白晝愁乾一寸喉瘦影漸從栖畔現狂情頻向索邊休雲林歸去知無分枉把紛紛汩苦流


法寶歸藏計欲全必須檀度一欣然良緣此會周為首福果當來勝自先干霄傑閣能成就動地勳名自遠傳頓使人天生慶快子孫貴顯世綿綿


染緣頓棄了無干放曠逍遙許自然三界縱橫從出沒八方來去任周旋彼生此滅因由斷入聖超凡事理全法演上乘仍助薦光風有分適西乾


玄奘西遊二八霜琅始負遠歸唐敢興志願依弘範樂任馳驅越太行溽暑炎歊甘領受祁寒凍徹笑承當忘身為法勳勞在此後芬芳果自颺


尋幽徑入亂雲賒杲日當天映紫霞峻嶺初登勞杖履小溪重度涉泥沙鳥啼芳樹饑思食人蹈孤岩渴慕茶一聲長嘯空谷露出樓臺老衲家


從敷堡障隔風沙異口同音歎所嘉五褲恩端鳴遠邇連城價重出煙霞彌天月映來公柏遍地春歸潘岳花指日丹書當下降二千石任屬誰家


六花吐瑞滿長空一色溪山絕異同細密無聲驚眾聽飄揚有分釋群忡閉門免肖袁安臥踏凍翻尋孟浩風折得清香梅上案高歌來歲合時豐


學佛心專縱不遺一經故敪行由虧須知舉錯繁難責勉進朝昏供給倭願透玄關休外涉欲明祖意莫他咨慇懃叩己功無間自有通方達道時


連年多病障學業盡荒蕪跡寄深山裏從人笑我愚


鐺鯨音響恬眠瞌睡罔愧衾故不生五內確清爽


遠卻諸城市慇懃辦耒耜二三老耆年相共樂田里欲覓老僧家無千山水處迢遙紅土溝就裏有蓬戶我本窮和尚寒來秪一衲飯蔬食飲水此外無他法淨業古招提高明到者寡不因遠市廛無路通車馬


三年兩不收囷鹿空虛了好笑我諸僧朝朝嫌飯少


接年遭大旱少壯皆逃竄眼見好親朋都將顏面換


窮愁臥不起人喚喫糠秕勉坐且加食溢腔甘且美


既將土洞為屋孰更編荊作籬勝彼雕梁畫棟何愁日炙風吹


一間洞傍雲隈貴客佳賓不來儘可藏頭自在無心分外安排


老狀童顏陸地仙心師須達辦奇緣海山福壽應全具素祝何妨亦獻前


一方靈石架雲臺大士談玄幾度來此物應知非世寶從經劫火信無災


旱魃為殃遍界周嘉禾失望鬼神愁仰祈膏雨彌天下頓使蒸民鼓腹謳


綠楊樹上鷓鴣鳥夜半高聲啼到曉村埜聞人睡不成家家海鬧鋤荒草


欲明祖道自鑽研鐵壁銀山須教穿透得頭頭俱不礙始堪對客話三玄


紅塵淮裏事紛紛獨脫無依故讓君福壽自當增數倍鶴南飛韻亦須聞


暖風吹綻杏花顏野雀飛來上下攀將謂隔牆人覺見忙忙共語過東灣


茅屋低低傍小陬枕書高臥笑封侯醒來獨步高峰上細把煙霞趣自謳


嘉言善行可遵依休肖時流弄滑機老實到頭神鬼重方知斯道確玄微


時丁像季世情顛惡禿孜孜好贈錢賸爾胸前有別調當風詠出謝愁緣


昂昂氣宇邁常倫惡辣鉗鎚下轉身直肖瞎驢充大象踏翻山嶽碎為塵


山靈竭力備溫湯不限春秋輒變常浴淨眾生陳垢染方隨流水下東洋


薦臻饑饉累山夫肚瘦腸空一物無海眾自當尋活計莫強隨我待身殂


學道應須識自心自心識得萬靈欽始知混跡凡塵裏別有生機邁古今


六戶虛張不下簾琴書滿案畫堂前支頤榻上齁鼾睡口角長流酒肉涎


舉世昏昏不可稽天將夫子覺痴迷含生頓使顛邪絕別展靈機向上提


品字柴頭把銚煨一筐野菜帶根裁和雲爛煮將饑塞坐聽蒼猿嘯月來


從來淨業幾秋霜猶欠將身入奧堂覿面玄關須早透莫空惆悵倚門牆


金谷名園類不疑就中花木萬般奇鳥啼雲散三更月且喜琴書伴靜時


故山歸夢破雲林凜凜寒風碎客心高枕石床窺皓月亂來羌笛帶秋聲


攬轡尋幽問佛巖村翁遙指過雲嵌到來坐聽鯨音響歷歷分明在碧巉


紛紛白雪遍長空車馬臨門信孰通山寺無緣堪作供敲冰旋煮獻檀翁


當陽示現紫金身瑞靄清香絕等倫百卉叢中憑賣俏赤條條地顯光新


撐天拄地勢軒昂磨滅虛空氣燄長古佛骨身藏就裏神龍呵衛顯諸光


兩莖玉柱插丹霄日月磨磋光影饒突露擎天剛氣象滄桑從變勢猶矯


兩兩三三傍玉闌遞相翹首望雲攢倏然風動輕搖拽奮勇交爭鬥不殘


買得夭桃數十根環菴栽向狄梁村玄都觀裡言千顆愧莫如他蒔滿園


煖房熱炕好生涯不在無錢道者家但願高明知此意爭先助我一牛車


和風衰草滿堤隔水諸山擁翠嵐僧舍望來何處是紛紛黃葉隱孤菴


當年洪水積滔天疏鑿功歸帝禹前不信繫舟山尚在摩霄屹立勢巍然


浮玉山前風浪高柏舟橫架往來橋工程無間真奇絕絡繹嘉聲并海潮


殊勳異績付東流名姓空遺置嶺頭廟貌縱令疏血食威風咸著貫華優


開元十九占魁名世有工高詩畫聲風水晉陽稱最吉毓靈鍾秀奪天英


取日虞淵智勇均天知仁傑出常倫白雲飛處新家廟貴使蒼生識重臣


繼世扶孤一片心古今能得幾同人只緣大義干霄漢丘壟牛羊未敢循


祝褲聞號智勇周藏真示假塞兇流局終殞命酬知己正氣悲風詠不休


人世興衰兆有緣由乎真偽兩機全從亡受賞多榮貴難置先生綿上田

