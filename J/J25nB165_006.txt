嘉興大藏經（新文豐版）數位版, No. B165 大巍禪師竹室集

曹溪一滴卷之六


指天指地獨稱尊，誰為銘肌共報恩？莫道兒孫渾不肖，也知末上有雲門。


廓然無聖又不識，長安大路如絃直；得來謁君不得君，翻成萬里關山隔。一蘆江上去茫茫，闔國人追追不及；少林冷坐纔九秋，千古清風蕩八極。


直指東西南北門，堂堂大道接天閽；行人好去不歸去，回首雲泥又夕昏。


不道不道還不道，泥牛夜吼海天寒；若使其人聽得見，方知雪曲和應難。


眼眼相看不見眼，更於何處覓知音；如今要識韶陽老，南岳天台沒路尋。


信手拈將一莖草，青山滿目舊家邦；怡然一笑不知處，月在西林水半江。


斗笠騎驢過水西，莓苔朝雨滑如泥；不防一踏溪橋斷，回首青山天際低。


箇胡餅，討甚汁？雲門一眾皆充足；向北人、向北人，為君別甑炊香粒。咄！天寒日短，兩人一碗。


三十年來明底事，踏番水底一片天；無蹤跡處，無蹤跡，誰說華亭有受傳。


下床一掌托開去，大用全機如掣電；當下不容佇思間，直教萬疊雲山斷。


秋林風掃凋霜葉，曉嶂雲穿落澗泉；二十年來花下路，不知遊遍洞中天。


清淨本然是何物？山河大地是何物？江漢一霜天地秋，籬邊開遍黃金菊；須恁麼勿輕忽，六六元來三十六。


石女解吹無孔笛，木人能鼓沒絃琴；石頭路滑非君到，千古誰傳此段音？


須彌橫海露全身，沒奈眾生眼有塵；忽見明星當五夜，雪深寒谷變陽春。


萬境來侵總不干，呼蛇容易遣蛇難；當時不得驅耕手，爭現全身百尺竿？


光明寂照遍河沙，何事無端舉似他？眨眼不知何處去，遠山無限落晴霞。


詩家千載羨崔君，黃鶴樓高飛白雲；為恨長沙好知識，如何還似不聞聞？


東西南北，人間天上，滿目青山，一條拄杖。


四大分離，與君訣別，兔角杖頭，挑潭底月。


元來鼻孔，沒有半邊，覓伊去處，徒費鞋錢。


一陣兩陣秋風生，千里萬里秋空碧；體露堂堂無位人，從來共住不相識。


佛祖位中留不住，卻行異類且輪迴；放伊三十婆心切，芳草溪邊任去來。


傳他佛祖不傳燈，須是叢林一箇僧；倘有未知歸路客，要伊指出火中冰。


百草頭邊真祖意，持來默默相分付；法門重任自當知，未可於人輕吐露。


臨濟當年第一機，只傳活棒不傳衣；果然做得他家子，喝下承當也是遲。


妙高臺上昔年遊，想遍山中景物幽；出洞白雲含海曙，映窗晴雪湛江流。好音常聽樹頭鳥，相對不飛沙際鷗；西望金陵千古意，蔥蔥佳氣　帝王州。


洞口閒雲淡不飛，亭高真與世途違；青山綠樹環千里，霽月晴嵐滿四圍。定裏閣愁簾影靜，講餘窗午磬聲微；一回獨倚闌干外，天水分陰半落暉。


參差泉石舊巖廬，千里攜歸一篋書；松露滴苔三徑滑，茶煙凝竹六窗虛。非心行處同誰到，即色空時可自居；溢目青山雖熟路，半途爭肯息肩輿。


明月清風信有緣，衣冠歸去洞中仙；黃茅恰好三間屋，白粥尋常數畝田。道在目前全是理，心先物外亦循天；未知此事同誰得？高枕青山日打眠。


帝網重重演妙嚴，我生何幸且粗諳；耳聲眼色皆同入，塵佛毛區等會談。不異不同還不一，非前非後亦非三；百城煙水春風裏，物物頭頭盡指南。


煙隔孤村叫午雞，登臨人立小亭西；雪崖日暖飛空翠，泉谷風寒吐白蜺。原上燒痕初得雨，隄邊新柳未拖泥；茫茫湖水渺天際，無限青山眼外低。


來往京華究上乘，挑雲聊荷一枝藤；草鞋踏遍千巖雪，古路曾逢幾個僧？秋水拖藍寒瀲灩，晚山削碧瘦稜層；叢林有則舊公案，誰肯拈將繼祖燈？


雞鳴茅店過盧溝，灘急桑乾淺水流；霜冷斗牛低北漢，風清山月下西樓。金鞭策馬人行早，竹杖挑雲我自由；一望柳堤三十里，蒼涼紅日上瀛州。


故國太華峰頂寺，我年十五始初登；月邊幽唳青松鶴，雲外高眠白晝僧。到岸舟橫流水曲，尋溪路入落花藤；昨宵因憶石窗下，曾也尋經分夜燈。


長安車馬日縱橫，中有幽棲何許清；種竹護煙林下趣，開池來月水邊情。門閑自與紅塵遠，路滑誰嫌綠蘚生；住處樂然貧道者，從他人世不知名。


小院寥寥半畝寬，老松傍石壓簷盤；一窗風度夜聲碎，滿地月窺秋影寒。鐵榦低扶青雨蓋，虯枝細織碧雲團；山僧白日森陰下，無限塵緣了不干。


路入龍泉逸興悠，春風千里片雲浮；遠青近碧山無數，東曲西彎水自流。幾個人家花發處，一聲啼鳥樹高頭；誰知未過松關外，已在清涼地上遊。


杖錫飄飄五頂遊，去心不管鬢毛秋；半竿落日孤城遠，千里分沙一水流。清夜做回天上夢，白雲攔斷世間憂；草鞋明早溪橋外，疊疊青山任自由。


白業精修預者稀，一堂風淡景凄凄；燈懸宴坐一肩並，粥罷經行千指齊。天樂響時知去路，藕花香處定歸西；這回得見黃金父，誓遍塵區指導迷。


遠繼前賢高躅稀，蓮花漏刻畫凄凄；幸同持遠千年事，當與劉雷一輩齊。晴疊青山金沼上，冷懸紅日畫樓西；即時踏著還鄉路，越死超生更不迷。


幾年禪悅費多吟，雞叫前村月半林；清磬一聲千嶂曉，白雲數點萬山深。盡將南閣題詩夢，都作西樓念佛心；白髮願求歸去日，滿天飄下雨花陰。


十方佛讚古彌陀，舌覆三千見也麼；片雪爐中觀淨土，漚花影裏度娑婆。比於兔角長些子，卻較龜毛短不多；星月夜深垂斗柄，眉間毫相照山河。


五峰廓爾一精藍，古鷲巖前著小菴；撈月有時空自笑，觀心無處共誰諳？雨中山色長年露，天外松風盡日談；睡起倚窗閒看雪，尋梅未必到江南。


青鞋布襪過南溪，小嶺崎嶇似躡梯；石咽泉聲能斷續，雲連山色自高低。樹頭落子偷松鼠，崖畔飛霜叫竹雞；一飯靈峰秋日短，杖黎回首野橋西。


雞叫霜林夢未醒，如何滿得世間情；雲橫天際暮山遠，潮落江頭秋水平。千里去程勞跋涉，幾人回首笑功名；為憐空劫已前事，又著聰明背一生。


好山千萬疊，高倚碧樓西；橫谷生雲淡，隔林歸鳥啼。窗開秋景霽，簾捲夕陽低；遠接岷峨色，嘉名入品題。


山中有仙跡，千載亦悠悠；黃鶴一飛去，落花間自流。琴空雲洞古，劍化石潭秋；路入青蒼裏，煙霞不盡頭。


庭堂清畫永，古柏上參天；挺挺一千尺，遲遲五百年。霜皮堆綠蘚，鐵榦繡寒煙；曾說丘墟變，高摽只迥然。


景仰白銀峰，層臺隔幾重；半天晴削出，千丈碧芙蓉。猿叫洞門月，鶴盤雲外松；倚窗僧笑指，高處有靈蹤。


蒼松盤古巖，下有白雲屋；仙梵隔煙霞，洞門鎖幽谷。忽逢掃業僧，不見啣花鹿；來此禮空王，苔碑再三讀。


偶來松下坐，苔護石臺平；谷口山泉響，林梢花雨晴。此時誰說聽，千古意分明；回首日將夕，雲堂鐘磬鳴。


向作東林別，年華白我頭；此情無共語，斯道不堪憂。簾卷禪房晝，月高經閣秋；五臺山色裏，還似夢曾遊。


披衣終日坐，惟道可為憑；蒼雪千竿竹，白頭一個僧。雨苔迷石徑，山氣冷龕燈；門外幾多事，生來都不能。


訪友過南山，悠悠翠靄間；松皮山舍小，石子野溪彎。丘止鳥飛倦，洞藏雲自閑；紛紛身外事，誰不厭躋攀。


策杖上南山，倫千峰指顧間；聰池開天鏡小，元簾挂月鉤彎。僧與山同瘦，倫鶴隨雲共閒；聰優游清絕處，倫乘興一躋攀。


雪高五髻爛堆銀，迥比人間境界新；山外好山千萬疊，不來空老夢中身。


白雲藏盡千峰碧，微露摩空五頂圓；高步清風生足下，不知身在幾重天。


松風流入洞門深，策杖優游我一尋；回首祕魔巖上雨，暮雲歸去碧潭陰。


道得不得杈下死，絕無參客到蘿門；至今巖畔松風冷，吹著行人也斷魂。


山色晴開一逕深，落花流水入春陰；不知坐石看雲處，遊遍無門聖竹林。


竿頭一步要親登，不枉江湖做個僧；更會轉身一步子，歸家合掌見南能。


閒閒一片太空中，忽爾興騰事不同；普使大千霑一雨，歸來不住妙高峰。


聞言不與眾山同，知在煙霞第幾重；一到德雲高步處，至今終不更迷宗。


月落潭空夜色濃，穿雲誰伴下危峰；歸來趺坐不知曉，窗外日高松影重。


一片當年鐵石心，龍蛇陣上慣能臨；于今勳業渾忘卻，高臥白雲深處深。


我愛青山全是道，青山與我亦忘年；日長無事青山裏，高枕煙霞只打眠。


一片兩片晴不飛，三日五日茅簷宿；悠悠常伴道人閒，謾作甘霖出巖谷。


道人活計任天成，山自高弓水自平；一榻樹陰眠白日，不知身似一毛輕。


我與青山信有緣，青山與我更相便；源頭活水松頭月，此道無時不見前。


自入青山世路遙，煙霞養得性情高；幾回日轉松陰去，安枕柴床睡正牢。


野性生來愛住山，住來住去自空閑；秋霜冬雪不知老，瘦鶴枯松碧嶂閒。


喜禽飛到立庭柯，枝動身輕語更多；無限風情冬日暖，底須說似老頭陀。


少年清質出家兒，大事須明及早時；不做一番窮的的，何能容易樂無為。


忙忙走得草鞋穿，只為無端要學禪；踏破滇池波底月，元來佛祖不曾傳。


為僧未得個心明，自是參禪正念輕；寄語上人當自勉，莫交此度又虛生。


我苦旃檀樹色秋，吾兒何不也添愁；出家若不修僧行，誰料番為佛祖讎。


唯有死生真大事，其餘都是可商量；此生若不分明了，何劫方歸本分鄉。


一句彌陀記得牢，自然傑出五峰高；丁寧再四不依說，辜負眉間白玉毫。


一枝佛祖未傳燈，枯木巖前夜發明；不向個中知瞥地，累他無事半千僧。


天光寫秋碧，林葉脫秋黃；片帆雲外去，歸興與秋長。


清清秋風吹，泠泠秋露垂；伊誰同晚節，黃菊發東籬。


昨朝春雨多，今日山堆雪；拄杖欲尋師，雲深去不得。


洞口流來水，溪邊帶出花；偶因尋藥物，不覺入煙霞。


野禽聲隔樹，幽草碧侵簾；身外無他事，藤床午睡甜。


風來石上松，僧坐松下石；洗缽將煮茶，溪流漾晴碧。


雲根漱碧泉，劍氣涵秋冷；移近讀書窗，燈夜分清影。


晴空開雪景，寒綠到欄干；寫透幾千葉，淋漓墨未乾。


塔目何緣題作雙月名，道人高行堪將評，虛懷彼彼冰霜清，小朗大朗為弟兄。三十青黃節不更，只觀百歲如長庚，日常一缽和羅羹，庵前誰把春風耕？有時對月陶幽情，有時坐石談無生，此身不啻一點晴雲輕，身外何事能營營？虛空無縫藏枯形，卻把雲根苦鑿成，巖壑含虛兩鏡明，海天寫影雙珠擎，碧雞午夜空山鳴，溪頭眠雪泥牛驚，肯似南陽一默，話頭行千古，萬古遺嘉聲。


溪上同雲壓地黑，遙空亂亂飄瓊屑，玉龍何處蟠祗園，煙逕水濱尋不得。綠衣仙子羅浮來，芳心細把輕冰裁，天風吹徹素屏曉，不知滿樹梅花開。吟魂自覺有如許，千朵萬朵凝寒蕊，翠羽不啼林影橫，黃昏似向低低語。竹爐靜煮茶，索笑山僧家，臞肌淡煙掃，忘卻歸蓬島。上人坐倚蒲團青，硯池凍冾空冥冥，暗香冷襲清夢去，寂寂柴門晝不扃。昨夜西湖峰頂月，來我窗前吐虛白，試問江南多少春，都在僧房散在枝頭雪。

