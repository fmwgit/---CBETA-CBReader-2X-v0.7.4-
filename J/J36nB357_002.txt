嘉興大藏經（新文豐版）數位版, No. B357 秀野林禪師語錄


全牛切忌外頭尋莫謂渠儂入草深只在自家猛省處不消回首更沉吟


任他騰踏跡無多正體堂堂見也麼鳥道玄途收不得誰知直下獨非他


隨伊露面恣哮聲通體完全不飾青謾莫迷頭認影子元來氣象自生成


此處而今親獲渠天然之性安容除免教緇俗勿疑著畜熟牛兒焉定居


只在尋常處放身胸中從不立纖塵日來水艸怡然足何待揚鞭炤管人


露地寧眠已迄家目空天地渾無霞直饒佛祖難依近免事抵頭犯爪牙


覿面盈眸只見山牛兒無處獨安閒大千沙界沒知己一箇暇人天地間


人牛直下忘來空玅密家風本地通無相光中全體現不存機境振綱宗


玅源絕待本非功聲色無依孰瞽聾一一見聞元不礙現成公案顯青紅


龍驤虎驟交馳來擬議攔胸毒掌腮作者機籌拋格外潑天門戶任從開


舉世眾生眼觀耳聞惟此菩薩眼聞耳觀心洞十方空互彰六處用人人能作如是觀永脫世間生死際


稽首大悲瑞像智光無礙常放譬如日月行空穢潔燦然照上士女得瞻聖容一心敬禮供養若能斂念持名必悟圜通性藏我作讚詞贊之人天莫不宗望


渠儂搖振梁魏少室斟皮酌髓更說甚安心法脫空乃大謾訿眼深鼻大眉橫彰露許醜舉止秀野一見俏讚甜瓜甜苦瓠苦虛堂張挂人皆識箇是西來祖之始


巍巍玅體宴坐曲彔法湛冰壺靈臺絕矚中興濟宗曠代紹續四眾懷風策杖參棒頭換卻多人目咄


徹軀千佛示閻浮度盡眾生願未休世出世間開慧眼慣從苦海泛慈舟汪洋浩瀚濤收息穩汎舶津九有流堪嘆娑婆真五濁激揚蔑計輓何由悲心宛覆如天大諸上善人還信不顯發圜通第一義鴉鳴鵲喿鬧喧頭昭然無隱遍塵剎甘露憑傾沙界周覿面相看勿擬議洗清凡骨共渠游


分枝列派義何宣共闡宗猷豈小緣祖令全提明玅用隨機變現體中玄遺蹤斷際難依望掩勝潛奇迴灑然再焰真燈寒嶠月重光先覺碧潭煙引攜諸子出三有排斥眾魔超四禪碓觜瓊華知逝水岩頭石筍聽飛泉剎那心合僧祇後過量智圜古佛前玳瑁盂傳親嫡嗣苾芻香馥郁金田


尋源驀地到香嚴正值桃花放更鮮我祖中興大法主門庭施設唱三玄


有山咸拱嶽是水盡朝東世代攸宗陪卓然百丈崧鉗鎚全殺活振起濟家風權衡玄要訣饒益君臣豐滂沛群生潤慈雲遍界克嵩呼祝五紀緇素聚千叢擊香嚴毒鼓聞著悉頭恫邁古金獅子超今海內雄法王壽者相一喝迅穹窿


道大門庭壁立人無能攀德重聆風契心莫知其數不假鉗錘渣滓淨盡嘉聲遍界箇阿誰百丈奇然老古錐


曾遭天童密祖痛打令我頓然棒底翻身直下情根意識無作無功透得黃龍關瞎卻頂門眼脫脫灑灑絕縱絕跡如鑑受象光非雜壞雜壞蠲便醜妍一齊分付正智覃唵叭彌囉哩吽吽蘇嚕


者真癡獃漢拈一條白棒彼此殊弗分碎衲僧窠窟恁麼底為人阿誰能信受到斯肯承當許親見渠儂咄箇老瞎驢付與梁山


我相非矩則描出尤幻式其不幻式者如何加贊得眉毛罅裏劍光縱橫廬陵米價齊等窿亟觸著慣揮白棒頭痛癢要伊自己識莫便是林秀野為人處麼賊賊阿呵呵甚奇特漢水清兮可以恆映月之形明崆山秀兮可以常挂真之容色更假丹朱寫徒勞費胸臆不假丹朱何所彰問取西堂澂淨極


這藞苴頻模楷有丰姿無精彩謂會禪古人公案要待驢年謂知道本地風光不明白在無分曉處露佛祖爪牙有來由時飽鬼神饑餧從來伎倆只如斯一字如何加讚乃人生相識貴知音水入水兮清法海


這川巴子有時本分接人笑面當慈悲示無作相行無緣慈有時酷虐淵深苦心含惡毒擊塗毒鼓誅佛誅祖人情沒秋毫無狀有千萬性氣剛決得人憎瞋恚發時渾不管只這著子振家風百世見者白拈賊見若西堂知不知牙爪猙獰力不欺


這漢一生來不識好與惡空空眼界不分皁與白空印之手形道環之虛盈空印侍者虛堂張供三十年後青天激電白日見星為人活計無伎倆真實天童五世孫


佛祖道元爾以悟山僧今日親分付巍然蒞眾振洪規塞斷通天魔子路


文經武緯振皇風道合君臣佐國忠格外行權公定法大雄正續濟綱宗仲尼日月腰間帶佛祖靈符手內笻弘護覺場猶不倦鷲峰曾囑託流通


箇是西來傑出人識高見遠古為鄰驚群伏眾綱宗振衲子趍風濟濟臻


七穿八穴之心印千緒百頭之玅門不徇人情資作者大機大用獨為尊


然已得熊峰髓信手打開無盡藏且喜功深悟亦深世間世出獨為上


出群英俊越諸方虎驟龍驤莫敢當把斷玄關施正令西來祖印更增光


不語須知未遇人西來驗辨扣機親濟宗正脈憑分付四海垂鉤釣錦鱗


獲記西來敷化心玄宗玅達廓雄襟龍驤虎驟頻降伏從此聲光振道林


得爾法幢相與扶掃除學解刮肌膚為人直截機如電福慧雙彰入祖圖


全提向上惡鉗鎚尚古風規振此時正法今堪付囑汝叢林牓樣立雄基


溈山作用了無疑惟爾上人自主持全放全收意亦克具摩醯眼那能窺心安如海量空廓互換機鋒敏捷奇喜有巨鯨來突浪好拈竿線續斯時


離相離名絕眾塵一回拈出一回新輝天鑑地邁今古濟上綱宗爾盛振力在此時作用處老僧分付莫因循豁開向上之機括垂手廛中接引人


洞明正眼徹根元透脫根元獨自尊肘後斜懸三要印恢宏祖道耀乾坤


七尺一條白蒺棒人天今古為模樣熊峰直令爾親行是聖是凡難近傍


心心相印本同源此際汝能接上根萬行莊嚴福慧備定應四海象龍奔


珍重吾徒入此門西來十載契心源如如自住大覺聲巨灼然宇宙喧


不留朕跡走機輻略露爪牙向近難一道清光輝宇宙八荒四海任盤桓


西來法道好扶持掣電之機在蒞時一等令行超格外與奪縱擒任設施


西來中毒已多年不二門開選俊賢濟上綱宗親授手雄雄老衲據中堅


堂堂臨濟下兒孫重按輕提廓頂門此日迎恩開法席四方龍象雲奔屯


及第曾經法戰場權衡在手任低昂西來肘後毘盧印付與晴川英俊郎


迦葉破顏來鷲嶺德山焚鈔嗣龍潭撒開金鎖傳心印傑出叢林作指南


堅侍江南刻錄歸心如杲日晝揚輝相期不憚頻頻舉脫體雲霞霧露衣何用老僧多指註當機無順亦無違西來與柄吹毛利有待他年恣設施


雄峰扭鼻絕思惟豁豁全提更有誰瞥轉當頭那一著逢人專勸念阿彌


赫赫靈光奕古今輝天鑑地勢難禁相承授受親分付佛祖傳持只此心


心鑑圜明燭大千頭頭法法自光前百思不斷憶能祖好續末山道脈綿


明最尚宗乘怕然續濟燈光含福慧普法印振南能


一陽始生衲子風流徹體如何是徹體風流句


萬物滋產總來一眼蓋盡作麼生是一眼蓋盡句


包含育養合配乾坤箇裏如何是不涉陰陽句

