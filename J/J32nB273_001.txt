嘉興大藏經（新文豐版）數位版, No. B273 千巖和尚語錄


一絕師絃四海秋千巖萬壑冷颼颼如今不用龍筋續突出虛空有石頭


棒頭活美鐵牛機臨濟聞風也皺眉未爇持來香一瓣鼻端無竅已先知


佛法從教爛便休多年紙被自蒙頭生涯只有數株芋熟在山中亦懶收


眼光爍破人肝膽掛起崚嶒鐵面皮萬事一公都了辦驚天動地丈夫兒


未罵一聲先喝我當時賓主歷然分如今相送出門去彼此渾無半點恩


見說明州鯗菜鹹夜船多趁海潮還何時滿載千巖月萬壑清風恣一餐


祖道昭昭在目前絲毫已隔路三千自家桶底一翻脫肯信西來別有傳


將謂平常心是道誰知猶隔萬重關看他破宅能容易何似成家作活難


峰頂雪晴春尚寒芳菴老朽懶相看禪和若是英靈底何必溪頭望剎竿


要明父母未生前放下身心仔細參我也別無奇特處二三十載住茅庵


時把吹毛利劍揮工夫無一暫停時殺教生死魔軍盡報道儂家戰勝歸


全然不識自觀音訪我伏龍山更深四月初頭三月盡黃鶯啼過綠楊陰


無明佛法無多子一味砒霜藥殺人待汝棺材瞠得眼卻教劍刃上翻身


我祖西來傳一印風行水上日行空要知文彩全彰處問取諸方老凍膿


侍者果然參得禪頭陀不用豎空拳諸方門戶透不過鐵壁銀山在面前


授受莫言無窖子七花八裂破沙盆祖翁不解收將去未免餘殃累子孫


懊悔當初入此門至今無物獻家尊伯勞破鏡渾相似翻笑飛蝗多子孫


雷聲未歇電光隨雪片飛空幾箇知凜凜吹毛全殺活太平寰宇斬頑癡


瞎驢種草自猙獰頭角纔生話已行甘露堂前轟一喝青天岌岌大江橫


幾回禮拜又和南箇事惟憑慶喜諳二十年來身畔立何曾辜負老瞿曇


大道本來平坦坦祖師密意自深深只將兩個指頭子法眼親承地藏琛


佛祖盡從勤苦得未曾一法懶中來我今只麼閑閑地終日談玄口不開


休將瓦礫當家珍大寶元來在汝身七百高僧無處覓黃梅一缽重千鈞


滿肚學來無用處心空及第較些些今朝一宿龍峰頂明日臺山大會齋


侍者親從淨社來老拳不妄與人開汝吾甚處相孤負且向諸方問一回


峰頂高寒雪未開上人忍凍為何來齊腰不用庭前立待得天晴暖自回


平高就下老無明烏豆換他人眼睛喚汝將茶來喫了十分懞懂卻惺惺


昔年曾喫石溪拳今日重添巖上禪兩處成龍一滴水從教平地浪滔天


門前古路滑如苔汝是何人敢入來重賞更須三百棒青山自解笑顏開


西來祖意沒星兒正是虛空落地時我也不能重示汝各家留取兩莖眉


佛祖階梯信步登千巖堂奧未曾升骨頭換卻來相見方信此間無老僧


觀音和你甚冤家涉水登山去討他三十二身巖上現頭陀切莫眼睛花


出世宗師萬萬千只餘迦葉守枯禪老僧若也隨流去孤負山居三十年


茆菴長是病羸垂說與閻家老子知兩碗粥延三寸氣看來也是不多時


紹續須還是個人嘉禾只有老雲門當時雙腳拶得折不到如今無子孫


順風把柁未為難逆水行舟險似山櫓棹不施人到岸山橫秋水月彎彎


適來一見便和南百十餘城已遍參謝子遠來無可待低頭且自入茆菴


十萬里來傳一信一千七百箇封皮到家的的無文字問你展開知不知


汝來到此五千里我住峰頭三十年不隔絲毫相見了方知教外別無禪


達得名身與句身更須超越本來人趙州一領布衫子因甚秤來重七斤


祖師個個是優倡竿木隨身美一場玅舞只知誇好手旁觀應恨曲聲長


圓殺闍黎得幾時痛加一拶早傷慈懸崖壁立三千丈跳還他師子兒


清遠親從高麗來又言曾上帝師臺我今顯示汝密意終日談玄口不開


須菩提在巖中坐也被天花惑亂心深水取魚皆信命不曾將酒祭江神


萬里鯨波一策遊萬峰頂上泊孤舟夜深來下蒼龍窟不奪驪珠死不休


白圭之玷尚堪磨瞥爾情生垢轉多活佛現前須打殺方能親見老頭陀


纔興一念便多端無位真人赤肉團更擬諸方探深淺那知腳下黑漫漫


即心即佛錯承當非佛非心亂度量荷葉為衣松葉食阿誰不是大梅常


謝爾遠來求法語火鍬三下當人情明朝冷處重知痛卻罵千巖手太輕


興我宗與滅吾宗隔壁如何口款同未入門來三十棒灼然再犯不相容


四面好山花簇簇一條溪水綠層層大夫出手加針線做領青衫與老僧


塵勞中事萬千般攪得身心火一團己眼不開看不透灼然處處被他瞞


火宅塵勞何日了本來面目要分明昔知自己非他物一切時中總現成


細抹將來百味周飽他牛馬一千頭豈無業力酬居士香稻雲垂萬頃秋


佛祖傳來真契券不曾差錯一絲頭現成到閑田地分付兒孫仔細收


大藏是何閑故紙潮音是甚碗鳴聲死關透過透不過莫道曾來見老僧


無端觸我無明發擊碎如來藏裡珠拋向六橋煙柳外從教光彩落江湖


秀也黃梅第一僧豈無佛法繼傳燈只知身是菩提樹不覺衣盂付老能


山田疊疊稻高低山北山南水滿溪此去不愁無飯喫大家相聚莫東西


此去錢塘三百里腳頭不動到其中只將一隻人天眼照破湖山千萬重


文殊貶向鐵圍山不用門前指一彈試問國清清侍者豐干何似老千巖


三十五年空過了如何父母未生前即今若不知端的這話更參三十年


佛戒持身為自律更須參我祖師禪桃溪溪上花開也翻笑靈雲三十年


九十七個徒自誇槌殺佛來方作家天上蟾蜍啣月走其餘是甚臭蝦蟆


古人箇箇屙漉漉今日天寧卻較些象步截流連底過卻憐龜尾拂泥沙


千巖說話少機關碁遇仙人更是難一著不能全殺活幾乎輸了爛柯仙


明得己躬生死事祖師公案透何難拈來一隻蓬蒿箭射入千山與萬山


從門入不是家珍須要丈頭開眼睛江西湖南與麼去雨餘疊疊亂山青


巽為風也震為雷乾轉坤旋萬象開未兆形名前一著問渠端的是何來


鬱鬱黃花滿目秋白雲端坐碧峰頭無賓主自輕拈出一喝千江水逆流


一喝兩喝三四喝喝得虛空雙耳聾百獸聞之皆腦裂瞎驢從此振家風


將相兼明文武才赤心片片奉君來更須知有通天竅頂摩醯正眼開


日暖風和二月春鳥啼花笑慶生辰吾儂示汝長生法無相身中有相身


佛性本無男女相世間禮法有尊卑單提一口吹毛劍拶透吾宗向上機


萬法歸一一何歸活捉清風細剝皮更把虛空敲出髓森羅萬象血淋漓


八十斤刀手裏輪一聲槌下進三軍沙場血戰緣何事直要生擒老布褌


本是靈山會上人如今權現宰官身好將金調羹手撥轉如來正法輪


問渠佛作如何念拜起呈予紙一張胸次不留元字腳看來猶是錯商量


禾邊緊把繩頭拽草裏重攜拄杖行放去收來純熟了荒田犁把任縱橫


質菴狗子咬殺虎山埜牛兒瞎似驢擺尾搖頭無兩樣世間龍象未如渠


祖師公案參教徹見色聞聲不用盲夫婦唱隨能事畢團圞正好話無生


六十痛棒蒿枝拂一喝須教三日聾戴角擎頭行異類即今誰肯滅吾宗


昨夜茅菴親一宿今朝速返意如何頭陀大有過人慢不起禪床問永嘉


信腳踏翻華藏海不妨看月到雙溪山形杖子秋來瘦又欲穿雲過浙西


八萬四千真舍利等閒撮向指尖頭亡郎隻手長加額一片光明夜不收


龍藏團團轉未休況兼甘露滴深秋一絲牽動滔天海不怕鯨鼇不上鉤


天下有名何鑄鐘遠來相訪老巖翁吾家火冷冰生也且趁諸方爐鞴紅


我也出身徒弟院不修智慧逞聰明如今知得都無用終日茅菴樂太平


應用門頭都打透發揮向上祖師機看渠無甚閒家具絕後光前只一槌


一自金烏出海中三更早是一輪紅何須更學西山亮直到如今不見蹤


滴滴之聲未肯休雲垂大埜水盈疇從教笠重簑衣濕我且扶犁痛打牛


誰曾架此三間屋又是何人借住來只把虛空為壁落從教門戶潑天開


自喚一聲還自應知伊未是到家時如今門戶天然別未到家時也許伊


劫初無地著靈根直下誰知有茯苓子落叢林成大樹萬年不改四時青


虛空寬廓猶嫌小透底何妨透頂頭吾祖口門端的窄過窗之後更無牛


一片飛來點太清彌漫萬頃覆滄溟瞥然又是從龍去深夜澄澄浸月明


空劫已前無界至憑誰契券力番耕拋來一粒無情種香稻如今遍界生


如何推不向前行住箇茅堂自暢情好個省緣安樂法門前一任綠苔生


江南春色濃於酒江北春風醉花柳深山角落拈石頭春雨碧苔三寸厚金烏飛玉兔走龍蛇驚起春雷吼牛不行引其前馬不進鞭其後豈有人而不知有七尺堂堂美丈夫慎勿蓬然成白首


因僧問我西來意我話山居三十年火裏芋香留客共擔頭柴重情人肩困眠峰頂難磨石渴飲松根不老泉真正舉揚無別事草深一丈法堂前


休論南岳與天台師子親從窟裏來大冶精金無變色深山巨木有全材骨堆法海肉猶暖語落禪叢眼自開翻憶闍維相送日石頭路上滑於苔


金輪王子萬人朝正令喧轟動泬寥黃蘗謾誇三頓棒集雲休說四藤條曾分猛虎口中肉慣奪毒龍頭上標此去西江俱吸盡歸來漲起浙江潮


昔日曾居老觀巖如今又住伏龍山等閒識得菴中主正好提持向上關一百十城能事畢二千餘載古風還鐵枷荷負休嫌重你若忙時我便閒


世上久無真木瓜宣州毒種又抽芽樹頭結就團團果葉底開來灼灼花味惡頓甦諸佛病香清常滿道人家千巖嚼月和雲嚥直得冰霜透齒牙


寂菴十二三年別今日何如舊時節鬚鬢俱成班白翁江山休語東西浙半間茅屋冷如冰一片梅花心似鐵柴床坐久竟忘眠夜深月照千山雪


上人鵝湖作知客職滿江湖遍行腳一條拄杖黑粼皴雙眼射人光閃爍殷勤踏上伏龍山恰好頭陀相撞著不須更話坐禪銘何必更求無病藥一杯茶罷笑呵呵嚥了是誰曾吐卻


維那職在何山做當時事還記得麼堂前鐵鏡甚分明袖裡金槌曾打破說甚雲峰桶箍管甚西來達磨釋迦彌勒是他奴文殊普賢無處坐相逢喪盡目前機溪上好山青朵朵


道人來自凌霄頂生鐵秤鎚浮古井拈來便好提綱宗神機落落皆相應笑我茅菴孤迥迥怪我通身渾是病破裰不換七斤衫賤賣麻皮饒貼秤饑來只煮芋頭噇爭似諸方好胡餅千年桃樹花一開萬里神駒須一騁踏殺天下人不用償他命吸盡西江水且無涓滴剩莫教撞著惡冤家卻道狗子有佛性


祖師箇箇埋荒草末後句子不肯道岳聾又用黑頭法惑亂兒孫遍尋討遍尋討添煩惱執之失度太無端放之自然豈不好秋風涼秋月皎分明唱出還鄉調若謂生緣在括蒼依然蹉過無明老


伏虎巖前虎生兒墮地便有食牛氣或隨豹變變於時或效人班班在裏磨牙鼓蕩峰頭雲攫瓜逆濺龍門水更當戴角復插翅吞卻金毛師子子


衲僧家休擬議等閒吸盡西江水江北江南任意遊肯落他家羅網裡通身是遍身是眉毛尖上清風起冰雪堆中吐一花誰道優曇不為瑞


荊溪居士蔣月堂超出昔年之老龐老龐只欲誇清譽家財都把沉湘江有男不婚女不嫁漉漓換米塞饑瘡爭如居士大乘行不壞世相談真常堂上事兄如事父堂下諸子列成行打開自己無盡藏扶起末世光明幢齋僧供佛濟貧病并修寺宇及橋梁又造一萬菩薩像手持萬朵金蓮香彌陀山寺新建閣遣人擎送入清涼又造缽盂五百副遠餉餘飯來東方無明隨例得一分五百羅漢龍象驤普令聞見生懽喜凡曰遠近皆稱揚世法佛法成一片不出居士毛孔光願以此光施一切光光交照日月長四海清平萬民樂永延聖人壽無疆


大唐國裡無禪師趙州狗子無佛性一千七百爛葛藤總是缽盂重著柄衲僧唯貴眼目正一句全提佛祖令試看華王舉似時杲杲日輪懸古鏡


青山堆裏結茅廬隨分生涯自有餘松帶雨栽根易活草無人鏟蔓難圖清泉白石柴床座紫芋黃精瓦缽盂道者家風只如此不消更做別工夫


過得一日是一日誰管明年與後年恍惚大千俱壞後分明父母未生前青山疊疊茅菴外黃葉飄飄松徑邊有客過門休問話老僧不會祖師禪


地爐黃獨終無味屋角青松未有花紅葉不題流水去春山多少好人家


多年布衲煙熏破縱有工夫懶去縫昨夜將來胡亂著通身依舊暖烘烘


粥罷行來坐看山誰人得似老僧閒農家去辦黃昏飯隱隱青山出樹間


石上打眠還打坐松間行去又行來白雲影裏山無數杜宇聲中花正開


溪流一帶凝清碧四面青山擁翠藍若問頭陀誰是伴前三三又後三三


梅杏纍纍滿樹頭從人摘去不為偷青松菴住青山裏溪水門前日夜流


冬瓜棚外種葫蘆茄子更栽千百株九丈舌頭三百口且同一夏住茅廬


麥壟風清梅雨住種瓜栽茄人無數聞鼓聲歸喫飯來鋤頭倒挂門前樹


萬般世事一場空開眼明明在夢中堪笑嶺雲閒不得幾回飛去為從龍


玉從石裏鑿將開金自沙中淘得來便轉眾生成佛去當臺明鏡已塵埃


臭穢身中清淨身誰云無我亦無人古今天地長如此諸佛眾生不隔塵


四五月裏竹葉落萬木青青梅子黃冷地看他生死事如何空過好時光


山中行一條拄杖任縱橫劃斷門前泥水路千峰頂上浪花生


山中住松竹森森崖石露眼界清虛即便休擬欲更尋何處去


山中坐說甚西來胡達磨古今天地一禪床驢年得會蒲團破


山中臥抖擻起來無什麼何更夢遊兜率天眼合眼開誰是我


百年只是暫時間莫把光陰當等閒努力修行成佛易今生蹉過出頭難無常忽到教誰替有債元來用自還若要不經閻老案直須參透祖師關


佛祖興慈為阿誰恰如父母愛嬰兒頻頻呼喚情何切每每拋離夜不歸四面火來終喪命一條路直在忘機分明示汝安心法使得人間十二時


金烏東上月沉西生死人間事不齊口裏吐將三寸氣山頭添得一堆泥塵緣擾擾誰先覺業識茫茫路轉迷要脫輪迴無別法祖師公案好提撕


眨眼光陰不暫留莫因名利苦馳求終成白骨堆青草難把黃金換黑頭死後空懷千古恨生前誰肯一時休聖賢都是凡夫做何不依他樣子修


知足菴中無不足說甚東西與南北自家珍重用無窮除外其餘都不欲自從知足便歸來今日與君歌一曲行知足象王步步蓮花蹙住知足一莖草上黃金屋坐知足笑他兀兀如枯木臥知足兜率陀天清夢熟衣知足青州布衫七觔足食知足一缽擎來香積國財知足大地撮來一粒粟朝知足兮暮知足萬象森羅花簇簇春鳥啼幽谷夏風涼拂拂秋月明兮秋氣肅冬擁爐兮燒榾柮有時東壁挂葫蘆不用鎮州討蘿蔔錯將耳朵看桃花眼裏分明聞擊竹者般知足幾人知無憂無喜亦無辱人間生死夢一回世事輸贏棋一局假饒弄到帝王前也是一場乾躄踣我笑世人不知足頭白蒿蒿心尚毒一朝臥病叫爺娘眼光落地如吹燭前程惟有業隨身閻羅老子難計囑也不要你金也不要你玉也不要你文章與官祿也不顧你僧也不顧你俗也不要你田園併眷屬袛問平生知足不知足不知足業鏡高懸難隱伏寒時請向鑊湯遊困則教歸爐炭宿糞裏長年養臭身案頭又挂新鮮肉者箇喚作鬼喚作畜喚作獄若知足決然不受他拘束玉殿珠樓任意生香風微動蓮池浴者箇喚作天喚作仙喚作佛卻將知足化群生令他箇箇來相逐忽然有箇田八叔高聲喚我罵瞎禿本來無一物那更有罪福討甚閑工夫口裏水漉漉何不騎頭水牯牛溪東放溪西牧踏常住地吃常住穀芳草連天不舉頭欸乃一聲山水綠饒你與麼道也出不得者知足


快活快活真快活住菴道人活鱍鱍雖然茅屋只三間日月常閑天地闊青嶂後碧岩前不在山林不市廛截斷紅塵無半點何須更討四禪天或栽竹或栽松乘時消遣自家工不是山僧愛瀟洒為憐松竹引清風渴有泉飢有飯今日明朝如此慣但只隨緣過便休一箇皮囊何足患蔬為肉茶為酒白雲來往為知友大家吃得飽膨脝直得虛空開笑口一爐香一卷經常將此意奉君親慚愧出家無一事知恩方是報恩人出家人真箇好天上人間何處討自從知足與知休不知何物名煩惱有時笑有時歌細語麤聲誰管他發越胸中無限意佛祖由來沒奈何要眠眠要坐坐竹几蒲團破幾箇休言我不是公卿多少公卿不如我要行行要住住七尺烏藤手中拄水邊林下恣遨遊兩腳何曾移一步不圖利不求名只將富貴等浮雲看他塵世紛紛者當甚農家腳後跟不貪生不畏死生死明明只者是前程拋卻任縱橫擺手便行且無罪不問道不參禪十二時中自坦然不但日日是好日亦乃年年是好年六通謾說阿羅漢快活休誇自在仙我快活能剔脫大丈夫兒消一撥有人如我快活者同到菴中叫快活快活快活真快活莫學時人受摩捋


天目巖巖中設死關豈無來者望門而還言言智覺仗劍深入師子長號百獸咸蟄伊誰嗣之惟千巖師彼碩者鼠爰契我機一錫行雲遯藏空谷明珠自護不受人觸世雖不聞靈蛇先知矯首聽法為說三歸我將辭名文彩或露足踏飛濤一夕東度龍峰鬱環如青蓮華我棲其間指樹為家兆之所形孰曰無象有來兟兟且饁且餉化彼草莽為梵王宮金銀琉璃絢爛太空四方風動無不稽首師我檀度願垂攝受群聾正酣晝夜沉冥法音方震萬耳皆驚璨璨珠璣噴落人世神鬼莫窺天龍交衛有寵自天錫予便蕃金衣寶熏耀於祗園外護之嚴罔敢千令慧照之宗於斯為盛乘化而逝人天慕哀妙相如如初無去來既無去來何有增減太史勒銘以昭玄範

