嘉興大藏經（新文豐版）數位版, No. B210 伏獅祇園禪師語錄


修行須忍耐煩惱自然輕真實為生死念佛貴精勤一心無間斷有何不解脫念念不離佛從此生死歇平等自性中蕩然了無物拍手任逍遙不負余饒舌


嘿嘿咨參渠是誰忽然薦得了無依看破始知來脈大舉頭天外笑哈哈


學道須當了自心青蓮華發少林春菩提種性人皆具棒下翻身自古尊


一棒絕纖塵當陽直指人箇中親薦得覿體自全真


一竟無別念精進沒間斷頂眼豁開爍破娘生面


在家學道人不用別追尋貪嗔憎愛斷步步證無生


參禪貴乎一識一萬事畢薦得本來真惟心而惟一


修行莫涉緣一箇話頭參豁然便領會火裏自生蓮


參禪須要起真疑疑到情忘意絕時薦得當陽全顯露堂堂日用了無依


箇事明明絕覆藏好肉何須剜作瘡打破趙州關捩子頂天立地露堂堂


歷歷孤明亙古今當頭一棒指諸人箇中若了全無事萬水同源一派真


春秋不涉本森嚴亙古彌今獨占先湛湛澄澄含法界日輪當午照無邊


梅開雪裏倍精神清徹馨香遍界聞透出一枝天外動園林獨占自芳芬


挈挈波波多少年杜門息影隱林泉乾坤踢破腳收轉獨坐寒窗皎月圓


終日如愚頓息機箇中無是亦無非堂堂坐斷聖凡路亙古彌今一本如


貧僧一條拄杖應用縱橫無量魔佛當頭普施定作人天榜樣


衲僧不與世人同無滅無生任運中若是慶生應有死箇中窺破壽無窮


堂皇獨露了無依透出雲霄總不拘描不成兮畫不就大地山河不出渠咦若還認得渠瞥爾翻騰迅若雷文言中毒無輕泄高寄雲峰且待時


殺活縱橫得自由蒲團高坐懶抬眸知君不是金牙作誰敢般門弄斧頭


大地渾然一草亭煙雲晨夕繞為櫺松龕石壁無餘響秋色空清誰解聽


諸老門庭家業盛自知疏拙隱為安玄機棒喝都休歇萬法虛融莫問禪


百結鶉衣倒掛肩饑來喫飯倦時眠蒲團穩坐渾忘世一任窗前日月遷


高臥雲嶒寄幻軀白雲翠竹兩依依眼前幻境隨遷變深掩柴扉樂有餘


茅舍風高孰敢親棒風喝月走煙雲儼然寶缽虛空托淡飯黃虀自現成


團團一片絕遮攔覆地翻天在處安聖號凡名都坐斷大千收在一毫端


超然迥別骨稜稜獨立孤標亙古今凡聖齊施全正令撐天拄地獨為尊


拂拂真風絕覆藏橫拈豎用好風光當年馬祖曾懸壁今日何妨再舉揚


滲漏全無何俊哉饑餐渴飲絕纖埃要知洗後渾無事多少迷人安柄來


浮生幻化苦奔波終日忙忙被業磨若能掃斷無明窟獨露逍遙自在多


人生幻世愛相延愛若休時大覺仙地獄天堂君自取話頭綿密莫貪緣


心常坦坦本來清細察多知混世情直下翻身登彼岸無明頓破笑吟吟


了得凡心聖自圓急參父母未生前覷破本來一著子山花流水共同歡


咄者老人骨格稜稜無相光中驀現此身一條白棒斷人命根親遭毒手徹恨最深而今觸著當年事一番提起一番新


傑出叢林金粟和尚惡辣鉗鎚佛祖不讓凡聖當前頓絕伎倆咄全提向上不留情天上人間更無樣


朱老淑人逼我題真超然迥脫覺即無塵咦丹鳳朝金闕獨示本來身團圞共說禪家語火裏蓮花遍界聞


手拈拂子非俗非僧合門龐眷屬聚首話無生咦到底還須親撒手迥然出格自由人


請曉令自珍重二六時中莫妄動但有纖毫即是塵咄者一著唯人自肯乃方親


從無住本而現相處富貴中而不染隻影單瓢樂有餘超生越死自能辦咄咄咄濁惡世中為標格


咄質可質可無可不可富貴不戀隱遁耕耘深藏務本本立道生齊眉舉案共樂清貧楹樽共賞稚子候門忠心俊傑傳上丹青


咄莫謂介繁非介繁孤峰月落映寒潭超今越古離情謂義膽忠心豈等閒從此一番遭毒手芳名千古落人間


曹溪旨絕廉纖擬別會隔天懸急參透省舊顏咄今人豈讓古人風如梅臘盡春先占


平生性直無我利人堅持戒行力為叢林急須薦取切莫因循透得最初一句子菩提樹下道圓成


美哉父子同出塵常炤不傳之秘訣孤危不讓謝家風一爐香對儼然別咄


華嚴法界廣無量上人滴血收華藏一字一筆一法門不可思議轉法輪遮那妙體無生滅一真實際剎那成迅筆一揮親薦得轉經為己任縱橫


透脫生平這一著何必隨師步趨法人人有條拄杖子規持任汝超方作咄月印千江休卜度


莊嚴清淨大悲王幢蓋重重妙莫量圓應法身舒手眼施為動轉放明光


菩薩密行難思議覿面令人放寶光內外障消魔永斷大眾均沾慧日長施主莊成功莫大迷雲開處性天香選佛場中行佛事無窮護法鎮長行大眾還見麼南無護法韋馱尊天菩薩


袛園不會禪饑喫飯倦打眠人來問道無他說劈脊粗拳絕妙玄


手攜如意閒閒無慮玉潔冰貞寒梅發蕊咦無限香風動我無隱乎爾


桂子蘭孫正茂時馨香悠遠發新枝千尋翠碧森森秀滿目清光箇箇知石上端然坐默參古佛機親逢渠面目覷破自容儀一門開正眼何處不相宜咄天掀地揭憑君立源遠流長孰敢窺


自描自像番成兩樣豁然觸著本來真原來不在丹青上咄青松底下任閒閒隨緣瀟灑江湖上


徐公庚長器宇堂堂胸藏萬卷掩卷思量咄莫思量眉毛剔起細參詳驀然黑白都翻轉萬別千差任汝揚


龐老團圞滿目春逢人無事笑吟吟長庚燦爛橫霄漢野鶴翩翩迥出群咦雖然如是更須透過祖師關始得


飛來顯化難思議玉臉吹香展笑容紫竹疏林演玅法六根互用總圓通咄楊枝一滴香水海天澤森森書室中


道人處世本來成現錯認丹青只因不薦一念回光不隔一線咦滿目兒孫自成辦紅塵堆裏如來現


咄觀世界幻娑婆願修行出愛河棄富貴若敝履玩塵俗如糠秕四德俱兼備忘緣境自如參透西來意超悟了無拘


欲明向上一著子如月光輝應薦取絕句佳章墨正濃齊眉舉案歸何處知歸處吟隨機應悼亡空眾生迷倒不能契鐵鞋一踏證無生誰信渠儂元不死


欲明生死大因緣凡聖分明沒兩般著相求真渾是妄撥波尋水亦非禪求玄覓妙乖真路息智忘機豈等閒史君堅請余題扇只將春信報平安


列祖鉗鎚叢林規鑑呈板云還見麼遂一擊云還聞麼既是聞見分明大眾急須自薦


柳綠桃紅解脫機纔加點綴涉離微去來生死元無異離合悲歡總是渠咄天上人間總不拘


鴛鴦驚散繡幃空歿在他方淚莫窮一道靈光無向背高超九品寶蓮中


追念同胞手足情翻身當下出迷津為伊直指登覺路堂皇獨露證無生


佛祖權衡叢林基業舊令新提鉗鎚玅密龍象駢臻徹骨徹髓擊鐘板云還聞麼若將耳聽終難會眼處聞聲方始知


慈緣慈緣屏息諸緣老僧出關遂汝願破伊生死絕廉纖跏趺端坐機雖玅一曲無生調更玄咦曾經幾度紅爐煆覺華橫亞一枝鮮卓拄杖三下云去去去


丙丁童子熾然說無位真人撒手行信步踏翻生死海優曇華發少林春急薦取莫沉吟遍界無非淨法身以火打圓相云還見麼便攛下火炬


三界無安猶如火宅惟有此處可以自適不令人見轉風流全身藏處無蹤跡呈骨便送入


世間最大惟生死久住叢林莫可逃獨有老師沾法味四山相逼自逍遙生垂賢母範久作法中英亦既能穀子與我同條生一朝萬事畢撒手便空行昭覺老師一生行履則且置轉身一句作麼生道呈火炬云山僧助汝光明焰當陽披露大家看劈面來時親薦得海門送出一輪紅擲火炬便燒


塔影雲霄了無遮互驀喚汝回證無生路不讓當年老牸牛八角團團空裏磨咦光前耀後轉風流鷲嶺靈根秀千古呈骨送人


慧鋒慧鋒五載相從省得渠儂面遍界一真空空到無空處還源總一同咄剔脫這重關捩子碧天無際一清空


踏翻生死本來元故鄉別是一壺天頓忘人我超塵劫逍遙只在剎那間以火炬打圓相云還會麼助汝騰騰紅燄起火中端坐一枝蓮擲火燒


諸佛妙道八字打開孝子追思昊天罔極超蔭宜人還會麼借山僧拄杖送汝一程五蘊山頭涅槃路四方八面絕遮攔在處曇華香滿域先向枝頭洩漏音覷透本來真面目遍界全彰淨妙身大眾出門一句作麼生道滿目青山千古秀蓮臺九品任高登喝一喝云驀直去

