嘉興大藏經（新文豐版）數位版, No. B483 竺峰敏禪師語錄


福星臨照已餘年允矣韓公扣大顛詎謂衣留于法社還期火裏燦金蓮


法幢維豎錦江頭吸岳鯨流際此樓一目河山頻指顧漁舟唱起宿沙鷗


薰風拂拂滿江嵋晏坐披襟勝下帷徽忽炎塵須蕩戩勿留清思擾禪規


百戰曾經喜太平錦還寧暇記功程玉鞭金馬榮三錫明月清風富一生


公餘縱目望江山萬象欣逢大有年星燦長庚光普燭樵歌牧唱樂仁賢


乘時枉駕事紛紛未暇與君話返魂惠我名香應手爇芳馨遠播賽花村


忙忙奔走絕機思無得無求孰可齊奈有丹心常不歇周行任運到何時


禾山三弄播諸方敲拍而今迥異常覿體高懸獅子窟眼聞耳見任承當


灼灼如金明不夜隱顯無私豈自欺不是一番經透脫暗中消息有誰知


先世曾沾護念真慚予何德荷慇懃感今憶昔頻惆悵一握清風達素心


山滿常看榮祿公應知先代受華封而今澤茂根株永名遂功成勢若龍


桂月秋高景色賒鑑湖黔水瑞偏嘉昌期五百乘雲聚杰士三千慶彩華


雲滋露浥豔陽天握得靈符濟世丹碩果三千欣永歲大椿八百慶長年


翩翩鶴駕慶呈祥瑞藹全川德宿昌蟠果三千瑩劫石大椿八百蔭甘棠


存誠履道合天機應現弘模孰可齊如來妙諦中孚永衍慶樂菴濟世奇


處世常存濟世心隨緣廣布福頻增珪璋恒抱殊光耀為慶為祥日益新


金鎞拭醫用無窮應世因躋大覺功返聞聞性聞熏復竿頭進步悟圓通


踰城意志已多年一念因真果自圓性璞直教輕剖琢鑑空朗徹映三千


啟我尸羅步善財重重樓閣指彈開福田廣布人天喜覺果圓成萬德輝


卓犖丰神迥脫塵宦場瀟灑應真身逃禪有興邀清鑑萬里緣牽適至人


昔日空生曾晏坐諸天讚歎雨花滋於今兆出桐山上允應曇華燦嫩枝


有緣即住住隨緣緣在山環水曲間曲水插標何所事七文一笠莫輕瞞


古往今來著眼看了知非佛亦非仙冀餐真味原無味月在天邊雲在山


佛性堂堂越萃倫翛然琙潤洵耆英覺華蔭遠期齡壯無罄功勳允克成


覺照時時自性明一朝穎悟悟無生慈靈琈信迥通徹蔭覆群芳喜樂榮


聖賢經濟詎尋常玉琇瑩滋永燦光直入真如無限量慈膏蔭著錫天長


百寶摩尼信手榷福源慧海總超卓躍然獲證蔭無涯高豎菩提堅且確


法性須知物物全拈來黃葉勝金錢家珍寶惜恒昭覺頓令因圓果倍圓


兔角杖子龜毛拂運用施為無不足聖賢事業貴豐亨在在曇花蔭馥郁


霧煙滿地似銀盤極目遙看不見村野徑曲岐藏宇宙荒畦連斷合乾坤月明未許經常榻日暖無妨過別門養就白牛全水草入廛豈類出溟鯤


採得黃蔬當野芹頻炊猶勝合歡欣掃塵豈為來霜月趺座唯期布法雲不是閉門徒學解恐經出戶惹閒文恩酬匪但還三席捲胸開莫厭紛


嚼碎虛空一物無就中那更有精粗雲移朗月磨新鏡雪占青山壓老喁梅放花開香已播鶴鳴子和詠無孤擬將個事頻拈出只恐時人畫作圖


重陽九九與冬連補衲添衣樂自然雪點紅爐焰說法瓶煎白滾水談禪心猿跳龜毛縛意馬馳奔兔角拴但把纖塵循念釋免教聲色逐流傳


高懸赤幟俟屠兒怎奈紅塵路轉岐絲釣徐舒探錦鯉繁柯脫落露霜梨繩床鐵脊隳三體跌膝金剛豎兩眉聖智大心雖志遠等閒猶自隔籓籬


味道餐松豈復暈還期疏淡映恒星燒豬煮酒憑君美種蔬培瓜任我精獨坐虛窗傷翠鳥偕行嶺畔感鸝鶯堪嗟歲月增如許肯飽甘肥醉萬春


從來丕極泰旋生歷歲烽煙似野塵萬里江山含雜燧一天風月隱艱辛微危再誦包桑易得德還歌樂土人幾度頻觀松雪操依稀節候顯忠臣


金風颯颯漸連低已是清光正滿時斜翫碧空雲漫砌細看蟾色影微移銀缸擬設光堪待冰鑑雖懸朗映遲為愛良宵無遣適因茲故憶庭芳詩


霧消雲散海山寬策杖頻瞻興自歡倦鳥翩翩鳴脫褲遊人冉冉笑彈冠芒鞋緊捎隨登陟楖栗橫擔任往還為惜世波常汩沒曾將晴雨幾回看


頻滋霖雨弗時休出入難教涉遠遊簷滴潺潺畦鼓亂鳥音寂寂鶯梭收陽光鑑翬浮雲護蒲水柸傾野濬流好把陰霾一掃盡翛然行樂絕追求


追隨函丈入廛居出沒蹉跎已夕除節慶不同風月子升遷一任去來輿烹泉共話年丁永把賦頻敲歲正餘鐘罷更殘人影亂參參雲水自成渠


喜參爐韝鍛諸方雁落魚沉列兩行律數閒推將巽短輪光重照映庚長滿聲不是龍舟鼓異味無干虎艾香更羨林泉非市井唯期點雪貴當陽


日旋薄暮崦嵫斜鑼鼓驚敲送晚霞轉覺冰壺升島嶼忽看星斗煥龍蛇光生火樹連宵晝色借金鵝晃露華燈燦月明人不夜謾將消息與吾家


幻海勞勞轉覺深何如破夢隱山林搬柴運水元常事喫飯穿衣雜用心語後投機爐點雪言前薦得眼飄金世間若限英靈者誰把浮華易翠岑


無數情懷說向誰唯存短句賦輕辭須知驟雨無終夕怎奈浮生有了時解帶留衣聞早矣挂冠選佛覺遲而白雲幾度聚還散一顆紅輪任所之


一自五雲握別時群鴻南北影參差忽聞花雨欣無罄弗共塤箎恨莫移梅放已隨殘雪萃松孤詎謂暖春遲重逢若折賓主句還羨相將鼎鼐之


霏霏細雨釋炎懸霧集雲興若尚賢暑熱弗知經幾幾溫寒何止較千千統觀萬彙同蒼犬始信流光若逝川漫把溪山頻嘯傲年年雅自看周旋


秋晚陰凝計入山山中成現許多般枯枝旋拾炊蔬飯煨芋時熬當素食夾岸蘆花風剡白滿林楓葉露凝丹細將物理閒推測個是心空奈歲寒


閒來園畔檢文無瞥見般般景物殊馬齒侵蔬鋤鏟漏蔦蘿援樹斧斤蕪古道迷原趨鳥道性珠汩雜捨魚珠應憐場社競浮者曾究先賢意也乎


幾回林下憶吾曹若個盟偕管鮑交樹靜寒凝霜凜冽蘭凋臭隱菊芳嬌群鴻展轉依沙岸孤鶴翱翔舞碧霄珍重漁翁休撥棹等閒驚起易新巢


孰道吾儕肆志高其如節候不相饒折籬補壁工輪技覆雨番雲斗轉扚石鼓輕敲期唱和鳳凰鳴嘎待摩霄法門蟲豸誠如許信是疇能奪錦標


羊腸曲徑幾經穿為羨幽蘭隱谷泉秋氣恬然雲淡淡新晴皓杳月涓涓禪心豈況沾泥絮傑士寧同脫殼蟬好把緣思齊放下何人老去再童年


盤陀疊膝雅歡娛那問軒居過也無拭涕尚閒空懶瓚存情起見障文殊循環日月為燈火俛仰乾坤作屋廬撒手懸岩須薦取非仙非釋亦非儒


微塵剎土皆是佛展握何分掌與拳機熟謾存常斷見相空寧滯有無邊若以色見真非見始信因圓果自圓於此別開青白眼靈峰囑記渾周全


四八端嚴非法身為憐族姓應于人傳來天使忻留帶轉示高明羨撥塵有意桃源殊昔果無心胥國洵前因從教妙相周沙界爭似渠儂一念真


福星光燦靄蒼窮瑞氣騰騰映蜀東遐邇民歌五褲樂高低麥秀兩岐穜神清宇水瑩如玉政肅岷山賦厥躬可是靈峰曾付囑從教緇素沐仁風


先哲曾經幾共遊吾儕雅自荷綢繆主賓意適牽詩興手足盟心振祖猷殿閣巍巍金像古園林鬱鬱素光浮感今憶昔儔堪述允矣同撐藏海舟


重周花甲兆天間紫極凝禧沛澤長佛性依依滋翠柳民心樂樂蔭甘棠三千蟠實馨香永九轉靈丹應濟昌埜外何能興祝獻持將山海伴壺觴


豎幟江頭展釣磯時聞鵑語喚人歸遙看隴樹春光麗俯閱園蔬翠帶肥日午風和開竹逕時清氣淑啟柴扉曾經破浪垂香餌為羨金鰲掣電飛


徜徉埜外洵優遊踏遍鄉關杜遠丘雨過曉山青欲滴煙凝晚岸淡如流詞林楚楚忻翹首頑石斑斑解點頭大道堂堂隨指顧謾將中閫作郊郵


豎草拈花構沼臺為因族姓結蓮胎二三寧待文殊指六八親承法藏來火宅馨香真可羨汙泥馥郁潔堪栽為輪為座憑君薦一念繩真即便開


曾陪茂叔敞瞿塘無限清蔭滿院涼風鶴頻驚莖實泯史書唯載姓名長雲根固植非情愛浯水閒滋啟異香拔幟豎竿悲願切眉端弗吝白毫光


清池葉映鏡團雲水面風停意更欣露滴撲翻波底月魚遊壓落斗稍文花開好把無生薦浪破何由漏習聞冰湛淵沉逸興杳滿塘菡萏自芳芬


憑闌凝思白蓮香出息還將入息長顏色雪鮮難點綴藕絲空靜絕馳張無塵茂叔比君子有豔楊思況六朗兩諦共欣同別異一輪獨自露清光


炎天沒事漫周行掩蓋重重疊護陰風遞荷香根不偶日穿池影照無侵覺初倩爾開清思夢曉憑伊捧智心鏡破見空花爛熳寧容識浪起幽深


垂鉤尤憶火中蕖牛糞常將熱土芝悲願誓同不請友慈衷故示採蓮師東林社結分階品西蜀爐開有便宜若個攪翻無垢面倒跨鐵馬杜閒詞


登臨訪故慶檀波梅雨流漣沒澗柯一曝十寒生最少五更三點漏偏多陽舒須倩拏雲手霧釋維期鼓棹歌幾度憑欄觀瀑漲緣追斯匿睹恒河


河山帶礪樂亨嘉遞代恩榮仰麗華金谷觴添斑袖舞玉樓瑞藹彩雲遮桂蘭棠棣聯芳盛琴瑟塤箎唱和賒巧構營為深似海欞開八面任天涯


公轡臨時喜暫攀清風拂拂滿林間芬芳桃李開窗面淡蕩溪光映斗山揮麈談玄攄聖慮論經化俗解民頑相將擬話無生句山水悠悠景色斕


巍峨祖脈倚天山層疊峰巒涌鐵船野逕曲岐迷古道荒煙幕覆隱宗傳重輪佛日真身顯再沐皇風覺果圓更冀寂光時照拂心花開燦闡優曇


新秋火鏡尚高懸興適還期訪舊賢妙湛身心三十二陀羅手臂萬百千山橫玉案來東嶺水遶吟龍出右川喜雨不須頻作賦相將一笑卻歸旋


二十餘年住此中棘林變作梵王宮積銖累寸恢先緒茹蘗飲冰鑑古風蝸角蠅頭匪事志鳥居魚食信參同鴟鳶嚇鵷徒張喙螢燄難將爇海空


三載工夫未克周池魚無妄起魔鉤菩提種布終成果叉聚形開始就頭天地蘧廬憑任運山河關鍵洵遨遊可憐簷外飯生雀朝暮無餐空鬧啾


謾謂吾儕輕浪遊滔滔虐焰苦搜求缽囊檢點徒羞澀杖履追隨適去留一片痴心唯自解千斤重擔倩誰酬竿頭掉撥圖真化不釣金鱗誓不休


晝夜輪來百八數數完理極任周旋性天月朗光明潔識海波恬珠媚鮮韓子留衣輝法苑蘇公解帶鎮林泉何如今日齊穿貫一顆圓時萬顆圓


鯨音大振覺群生桂魄光浮夜氣清頑石含瑛鑑照朗靈蟲貢寶物華明暮煙宛轉山拖練澗水委蛇地涌瓊卷幔天河頻倒瀉陽回淑景萬方榮


守道精操數十秋培元梓幹衍宗猷滿期東建新蓮社詎意西歸預聖流君願既周功早熟予懷深慟愧遲留了知個裏無來去恒燦心化五葉優


肩級玲瓏勢接天登臨一望邈山川遊人簇雜蟻旋磨奉像蕭疏石綻蓮二水遶環雙應現四方拱峙總殊妍到來未暇論賓主共座分居各晏然


雙株頻綻逗先春我過尋幽意可人噴鼻直須經九上還拳尤喜越三登冰肌傲雪偕微笑玉骨凌霜凝化神眾美群芳欣賞鑑成圓調鼎洵舒陳


微塵普現一燈中一燈悉具微塵義試觀一一燈光明究竟咸借油薪力我有靈明不借者歷歷明明莫可把顛拈倒弄任施呈豈是尋常之乎也


遽奮搏風翼摩天邈萬程出北誠佳賞圖南意更殷勁翮超群羽挺特傑時倫翛然難比況卓約詎可評壯志寧如此誰為競流行杳渺天地間一目盡煙塵湖海鉤竿別乾坤局調新高超千聖軌獨步祖庭闉佇聞花雨靄還期龍象騰杖錫今飛也塤箎異地鳴去去難為別蓬帆憶遠雲致懷聊以贈願啟少林春


憶昔武侯初澤隆于蜀地殷勤盡國忠憂恤樂民義輔弼壯千夫謀猷冠萬帥移星換斗機浴日補天智夷夏仰殊勳叟童懷去思博施念未灰遺蔭情何寄再見韋皋仁重逾淑度治呼禽布勝因感羽輝舍利爰古以驗今疇能芳厥緒弗憚運籌功唯守安常志公賦三生約我承兩諦備緇侶慶檀波黔黎樂廕庇德師自融融福源亦易易丁斯鼎革時潛御韜藏轡大樹應方榮細柳聿增翠偉哉過量人佛果永斯記


紫氣騰函關庚星耀倚天八紘雲冉冉四面水漣漣桃熟降王母榴開醉李仙鹿車欣御伍鶴駕喜盤旋文物多師古詞鋒伴友賢玉堂光不夜金谷酒如泉鐵券分符永銅章浥露淵宜亭增晏樂閬苑益真詮味道瑤池上逃禪象帝先法源二諦共誼結三生緣趙老時攜晉寶公歲滿延依依何以頌願濟海山綿


颯颯凄風至蕭然景物殊雲迷古道隱雨滴徑庭蕪法係憑他濫禪心雅自符報予林下客守志急其孤


寒蛩經噪砌隙晷影頻移人謂秋中節我傷法晚時桂輪懸帳幕冰鑑覆簾帷寧肖蟾宮步連空一掃之


兩諦何殊別唯空與未空慈雲周性海惠澤溥仁風報國心丹赤投機雪點紅世間出世法貞越詎能窮


石鼓聲傳久推敲意可人爐山空秀麗錦水益清新隱士昂藏志衲僧散淡身融通不二旨相共話無生


錦水一澄清唯君惠澤深幹旋舒壯志經濟冠元勳漁牧關城閱琴堂座席焄相期話不二兩諦喜春昕


梅燦喜芳妍馨香播九天陽春洵有腳愛旭映全川里巷歌聲遍關城瑞氣延林泉何以頌可是應金仙


二載隱天臺埜心雅快哉採芝尋古道煨芋待英才寶掌乘雲集安期駕鶴來南星庚耀朗共赴海門開


祖庭拭望久機叩應臨時青眼恒瞻盻赤肩每在期開胸隨縱奪捲席任成禠卓爾徹天躍垂鉤四海涯


君為我而至為君我特回尋源探虎穴達岸鼓雲雷頭角興競出掌拳俱拓開摶風宜奮翮泰運自天來


擔荷經年久參差謾躋攀乾坤朗若鑑今古鎮如山祖道勤珍惜宗綱莫放閒行行須穎脫宜闡上頭關


應現主中主天然尊貴殊玉樓懸古鏡金冊篆新符二諦懷無間三生約有孚靈明原卓犖進步足良圖


庚耀燦浯水籌添澍島萊仁人躋壽域庶物樂春臺權應五驄瑞維期萬戶才林泉時祝頌指日仰三台


喜留籌添屋欣聞里巷歌天香雲結篆桂子月繁科一路威聲遠三秋露沛多舞松連紫氣惠澤孰能過


節度重臨蜀涪陵紫氣陳松屏增列翠黔水益澄清上苑桂棠永瑤池桃藕榮萍心何以晉山海慶同春


九十春光遍關城景物嘉翠屏朝獻彩紫極晚飛霞日啖冰桃藕時餐玉李瓜埜情何以贈芹藻賽丹沙


靈峰親記莂法社喜同源支許耽巖谷李楊振教門金章蔭祖德鐵券鎮宗藩兩諦欽擔荷依依介一言


手足重逢日依依儒釋親兩間成皓首一氣度玄津慧遠邀蓮社淵明醉本真就中稱快處濟濟蔭瓊林


至親喜再遘一日勝於年逸翮知元壯修鱗洵夙緣家傳維啟後世業已光前埜外儔堪贈吾宗慶躍然


多年懷夙願君為我成圓藏海重輪永壽山鞏固延千秋經史聚億代桂蘭聯更冀三台耀常持佛日宣


覽勝重龍上登臨眼界超鶴來擬丁令杯渡換王喬企足捫星斗凝眸遠市朝惟池高且潔飲鑑滌煩囂


重龍稱勝趣泉壓眾山川源自定中發鶴從空裏旋憑欄低市井倚樹挹雲仙追昔古資治幸今仰二天


曩昔水觀出而今山厭看水山轉舊局日月運新丸具是堅貞操持斯方便竿濯纓濯足者慎毋自輕瞞


踏遍雲山趣大都洵夙緣君來胡應現我至即還編葦渡疑真教桴浮匪浪傳棲棲何所事界海任翛然


憶昔賢芳躅遐心憩輞川優遊唯學道笑傲喜逃禪反第還皈佛投機法悟仙相將語不二謾自謂幽玄


諦觀諸萬象山靜水忙忙老樹枝蒼翠新林葉淡黃松篩金粉膩池茁白蓮香若個能齊物來同共飲光


重龍晚眺望夕照挂枝斜坐樂觀魚藻行吟聽井蛙


龍山高且潔池水甘而勻樹曲如虯伏石橫似虎蹲


翠出群峰外倚天勢莫休挺然擁岸立淑氣滿林丘


淡淡如鋪練橫拖紫極前詳觀其出處遠罩夕陽邊


鍧聲徹太虛震起斗杓磯驚醒群生夢行行得自揮


玉魄正懸空漁人鼓浪中棹穿一天碧釣起滿江紅


溪湧金沙聚人遊玉帶圍相逢不是路來往步如飛


誰將此素絨閃爍挂懸空織造多機巧絲毫不費工


頑石解含情溶溶若鑑瑩屋廬皆端映竹樹弗倒生


江頭堆異磧宛轉若虯龍共捧團圞石回環洵水衝


仙去名猶在山空水益清我來纔展拜佇聽鹿長鳴


色空無礙雲飛天外飆飆颻颻霮霮景靜物閒神融意醉沒頭沒腦大虛粉碎


理事無礙須彌投芥不寬不窄穩持穩載無正無偏不觸不背縱奪卷舒我觀自在


事事無礙蛇蟲蜂蠆活捉生擒貴買賤賣六道逍遙四生萃類不乞一文放下布袋


雞鳴丑驚起子胡那隻狗聲吠啀喍醒齁鼾角催嗚咽寒星斗慢思惟慵動口下榻更衣正抖擻究竟堅持獲法身妙音清梵勤操守


平旦寅曙光灼破廣寒城琉璃殿上逍遙過碧玉階前坦蕩行不羨貴不憂貧乾坤讓我一閒身耽名逐利輕浮子樂隱修真散淡僧


日出卯光輝萬象分妍好無絃曲調協妙音沒底籃兒盛至寶徇賢愚隨拙巧一齊附入靈雲老桃萼芳鮮醫眼沙梅核渾淪塞口棗


食時辰收摺巾單入眾行撞著飯頭橫鐵橛返聞奯老度金針末後句讓當仁從教同吐不同吞吸乾滄海母勞舌嚼碎虛空不動唇


禺中已搬柴運水原常事拾得一頭拋一頭解空四句非四句莫踟躕休擬議折旋俛仰無不是兩翼蜻蜓俱摘卻一枚鐵釘恰相似


日南午時御白牛親步伍掩耳偷鈴樓子歌奪精賣肥盤山脯唱者唱舞者舞脫落繁柯毋滯阻得得撲翻布袋錢斑斑倒跨豐干虎


日昳未明白轉身親異類縮尾伸頭假顛狂張牙露爪閒遊戲脫功勳卸尊貴若不拿三便道四雉雀沖霄羊角摶野狐陣鼓金毛隊


晡時申忙著蓑衣整釣綸樵子負薪擔霧重牧童橫笛隔煙輕小釋迦老華亭者回負命有金鱗短舠巨楫俱拋棄餌月鉤雲一並吞


日落酉分咐泥豬並癩狗朝去暮來勤把捉出作入息牢堅守叩妙玄問知有管他陰六與陽九擬于天際覓南辰已自袖中藏北斗


黃昏戌縷腰繩子常收束夜明簾外快抽身荊棘林中謾住足莫瞞頇勤照燭寧分稚壯與真俗薪傳一盞無盡燈焰覆三尊常住佛


人定亥玉魄懸空銀色界不須黑夜扮觀音寧向太陽粧自在原本有非借貸何必囊藏與被蓋蕉鹿既空心性恬華胥早覺夢魂快


半夜子於穆緝熙存敬止泥牛啣月臥深潭木馬嘶風棲澗底飲瓊漿餐玉醴個個無褌長者子自覺覺他三覺圓後天天復先天啟


稽首禮師像像兮不可擬翹勤讚師真真兮妙難比讚禮俱莫及冤結何時已劈筈奪窩貫便神鋒就機打劫徵入骨髓惹得兒孫苦效顰向道眉毛生板齒那裏是毛生處聻裊裊香煙白鶴飛轟轟雷電金光紫喝一喝


眉橫鼻直睛青廣顙豐頤月面捲軸丈室相親原來只是者漢唯其個裏丹衷匪輕可以稱讚繼起也狐涎勢若消霜整頹兮細軌洞然懸鑑噫贓私露出沒遮欄一任大小半滿在在處處隨宜應現


大哉能仁示茲瑞像不居王宮豈住天上剎塵遍滿匪虛匪誑一瞻一禮莫輕瞞是則有恒真供養


童子在膝紫竹參天撫摩顧注慈意宛然婆心急切悲願恒圓龍女近侍善財遙瞻意其有法說兮休從眼聽意其無相睹兮毋用耳觀如此方得大自在夫是之謂有靈有感有因有緣


認真即假以假為真真假不立讚頌何云何所云卻有憑憑君崛起祖室憑君丕顯門庭門庭祖室重恢拓從教依缽自繩繩


耄耋介壽兮瑞藹忠南玉筍斑濟兮永永厥傳塗染丹青兮猊像生嚴手執箑扇兮舒卷優閒蘭芳桂秀兮於斯見焉讚諭莫可紀及兮從教香煙綿邈萬億斯年


手輪一百數循環靡罄靡窮坤德卓爾厚載楂梨橘抽崇隆念念欣從樂土心心注想金容酌水獻花勤頂禮彌陀親記獲圓通


昔將隻履西歸今則雙屣仍見蘆葦變作葫蘆擔頭少卻經卷總是丹青妄塗摸致令吾祖巧應現輪珠疊膝信安排未識婆心那一片是何婆心聻咦松陰爭似嵩山堅壁面何如親覿面


童子渾濯狻猊威獰兩兩互相參禮巍巍疊坐慈尊這慈尊勿外尋在邇而求諸遠在己而求乎人其人其人水月珠珍原在海鉼釵釧詎逃金


三三挨過年頭一一不知月尾苦苦面壁何讎默默腰雪失理大家徒費痴肝腸他咱原是我的你你你都盧是個真師真弟子


脊骨剛似銕心膽逕如風九載熊山闃寂一花少室崇隆盡屬懸疣負贅徒自避影逃空還知後面底人麼才也養其才忠也養厥忠


犯人苗稼摘蘆枝撥浪穿沙涉水泥不是無端輕賣弄總為痴心未化而那裏是未化處忙攜隻履潛歸去又被宋雲識得伊識得也卻無詞嘴烏面黑到斯時


對梁皇云不識一葦航飄然去雖是浪靜波恬爭奈悶來多睡至今猶未醒醒鼾聲遍震天地且幸長年懵懂稍覺時勢須還神光那一臂


原名治平祖堂敕建振宗禪寺維其創造兼守不惜腦門著地一味素分安貧百般外緣不事弗拈三要三玄務徵末後一句非又不非是卻不是腳跟掉動解談禪鼻孔無聲演妙義噫妙微上座請


功無一點事有千錯株守振宗三十載餘偶遊江浙四八月個無端描寫陋形卻是照程列課謂是竺峰耶可諾則諾謂非竺峰耶將錯就錯錯不錯高豎兩道粗眉一任諸人說長短論醍醐談毒藥咦渾玉上座請


本無位次何用安排不偏不倚如去如來強將圖形畫影洵是火裏蓮開蓮開從教香九九燈籠露柱舞三臺久踞振宗寺遠往江浙回回還迥無有何定水邊林下暢予懷暢余懷雅快哉曇林瑞蔭香煙永麈尾飛揚慧炬輝曇蔭居士請


手持一百八循環合其數見見之時念不妄兀兀其問醒初步梓枝挺秀真俗芳花蕊芬榮枝葉裕云是像兮矚之不見其光言非像兮卻之端有本據是何據六字耑持聖德昭生生頂禮波羅蜜諦

