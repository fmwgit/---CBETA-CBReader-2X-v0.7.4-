嘉興大藏經（新文豐版）數位版, No. B396 終南山蟠龍子肅禪師語錄

聚散若孤雲


千峰翠若屏


心融萬境閒


撥火弄雲煙


古寺聚獰龍


喬松翠若雲


燈籠露柱弄玄機


古洞常迎世外賓



華嶽孤峰 塔雄山對 少林面壁 祖傳無誨
無之一字 乳恩沆瀣 甘露醍醐 神明灌溉
五葉一花 茂隆地載 臨濟宗風 三十三代
戒律森嚴 辛勤萬倍 塔似雪山 千秋遺愛
名義無為 顧思自在 理證無生 虛空謦欬
山峻蟠龍 煇煌大塊 掌果之觀 道合內外


一見渾如舊 頻蒙道義深
人生多聚散 離別勿驚心


生平拙訥箇村僧 手攜七尺鐵烏藤
烈燄光中纔入定 塵塵剎剎現童真


往日子肅 今朝白骨
入在塔中 生平事足


事畢威潛麈尾收 松門權繫釣魚舟
幸有一輪天上月 光明寂照萬林秋


栴檀瑞像豈尋常鼻孔深藏師子王今日親臨彌勒閣無邊剎土一毫光


紺目慈容婆心普照悲願弘深千形異類導引蒼生成斯曲調上大人休賣俏手裏金鱗通身跳咦龍女兒方行善財子來到


遮箇胡僧兩眼睜睜九年面壁賺殺兒孫咄神光斷臂安心後直至如今續祖燈


遮老和尚倒拈拄杖呵風棒雨佛祖膽喪咦未展開時如薦得萬里青天三十棒


遮箇惡禿天生悻物衲子之冤口甜心毒敗壞宗乘傷人眼目活噉乾坤生吞祖佛箇是阿誰山南子肅遮漢之真通身是假坐斷終南如聾如啞手裏烏藤魔佛俱打得人一牛還人一馬莫謂無人相逢者寡咦正令全提可知禮也


謂是蟠龍本無此相謂非蟠龍即有此相咄莫把是非來辯我生涯只在千峰上


咄哉悻賊偷心莫測手裏烏藤觸他不得棒雨呵風乾坤失色正令全提澄澄寂默咦洗清天地一林霜印破虛空千丈月


縛肚非干篾明心不用燈蟠龍無別法一棒一條痕咦痛處翻身如薦得信手拈來總是春


潼關之西終南之北少華之間通身漏洩暑退涼初碧流秋月遮漢荒疏天生愚拙諸善友聽予說不是心不是佛肚裏空空虛無一物一條官路直如弦更問如何遭一摑咦沉沉冷坐鎮千峰七尺烏藤掌握中魔佛到來成兩段虛空粉碎血通紅


咄哉俗漢阿誰喜見稚子描來神頭鬼面秉佛祖機握吹毛劍心直如弦性急如箭咦觸著便發雷轟掣電


者箇村僧不近人情耳無兩竅眼露雙睛毀犯清泉淨戒吹滅浮山祖燈團圞衲子兮口甜如蜜蒸烹佛祖兮心毒如砒箇是渠儂真面目一任人呼是馬驢


歸山好歸山好識得歸山休待老山風清山月皎山僧猶愛山中鳥語喃喃真箇巧聲聲啼出家中寶仔細聽非草草鄭州梨勝青州棗茅菴大乾坤小握裏紅輪明杲杲瞌睡來和衣倒衲被蒙頭直到曉山頭老山頭老柱杖通身露牙爪有時惡有時好有時凡聖俱齊勦有時悅有時惱有時垢罵黃頭老三世如來乾屎橛六代祖師一莖草呵風棒雨異尋常煮石蒸雲逐日飽有時遲有時早有時魔佛連塵掃斯言都是山家事瞬目人間知道少更有一般奇特處山灣路勝蓬萊島


忻然攜杖涉婆娑直截參尋一步多彌勒閣中留不住歸來獨唱太平歌


山居情境異諸方苦菜連根義味長雨過池清荷葉秀風生地潔藕花香


山居瀟灑樂閑僧法法頭頭總現成溪聲慣說西來意翠竹風搖古佛心


山居無事可干懷攜杖頻登古石臺寂寞之中誰伴我清風常送白雲來


萬境空閒一箇僧推窗對月了殘經寒來破衲重加線暑到臨溪傍柳陰


冷淡清虛孰與交孤雲片月掛松稍山泉悻石憑誰煮竹葉松枝任我燒尋溪不覺裙無褊採藥渾忘褲無閒把青荷縫破衲便將黃葉作絲絛


我愛山中貧鞋破赤足行踏翻千尺雪觸碎萬年冰


我愛山中富衲子歸無數清淡載千車白雲堆滿庫


我愛山中靜跏趺頻入定石爛與松枯本自從天命


我愛山中好雲深多水草松柏色常青逐日聞啼鳥


我愛山中妙獨唱無生調千峰點額聽料爾不知道


我愛山中樂平步松巔閣推窗仔細看萬里飛千鶴


山中行芒鞋似虎獰攜籃去石上採岩藤


山中住石室玲瓏處更幽奇竹徑芭蕉樹


山中坐麋鹿菴前過遶澗迴示似泥牛大


山中臥衲被蒙頭過聽曉鐘好夢都驚破


三壇淨戒依師授德重恩深豈易酬每於終南懷法乳香焚雲散萬峰頭


幾蒙瞎棒墮驢腰毒氣於今恨未消法乳恩深無可報聊拈柏子向爐燒


久病山僧氣力微客來只得強相陪言談疏野渾無味法語顛狂拙似雷萬里雄峰猶側耳千川野鶴若雲飛如今收卷成何事一室翛然滿案灰


疾病長年老弱僧門庭關大冷如冰從教野鶴隨時集一任獰龍逐日增萬事總由天注就風雲雷電掌中生爐錘祖佛憑誰力七尺烏藤棒一根


逍然慣愛獨焚香寶劍深藏歲月長客問西來何祖意詶言不覺露鋒鋩


一盞明燈一箇僧何緣疾病苦纏身翛然容納安閑處樂道清平可口增


無禪雙膝硬懶誦舌頭強隨緣消歲月勤加戒定香


攜來一錫鎮千峰插向南山鐵壁中日出明珠懸頂上月來光爍太虛空


非道非儒莫是僧鬚長髮白手持經蒼苔石上頻頻坐此土西天孰不尊


豎窮三際橫多方足下無非大法王萬古毘盧今漏洩孤峰頂上雨花香


今古分明在目前山頭瑞現滿池蓮舒光為憫婆娑若引導蒼生不記年


千峰環遶穴中王寶塔巍巍舍利藏自是終南千古秀祥光爍爍異尋常


黑白分明不錯伊有眼方為最上機盤勝負看臨時幾度拈來還自放一輪秋月過山溪


攜笻冒雨過雲峰山色煙霞迥不同無底缽盂收拾去拖泥帶水看飛龍


山中瀟灑兮攜杖過林西溪聲常說法鳥語露玄機


遠公與我是同參幾度盤桓落二三瞎卻當年正法眼逢人謾說會浮山


雪笠芒鞋別此山宗風聊著杖頭擔從斯直上千嵒頂活煮乾坤任意餐


帶雨攜鋤去和雲採藥回獰龍歸去缽毒虎伏蒼苔


百八烏珠貫通一線人天師子掌中出現


生平寡欲兮任運隨時身多疾患兮策進玄機由是孤峰獨立故於窮谷深居韜光遁跡兮定動無為藏牙覆爪兮如拙如愚不耕而食不蠶而衣仙佛位中留不住白雲堆裏放閑軀胸襟無我兮從教伊喚馬呼驢烏藤活卓兮又何妨帶水拖泥興來時悻石懸岩坐他一會倦來時衲被蒙頭睡他一睡大梅老曾有句松食荷衣樂有餘風流處且歌詩飲水須知可度時報同心休造次莫教輕易作人師


夜半子百億須彌俱出此大千沙界掌中觀本自無生何有死


雞鳴丑遮段風光誰不有一輪明月體中圓莫學癡狂外邊走


平旦寅丈六金身草一莖分明道破誰能會千聖從來一路行


日出卯不二紅輪明杲杲山僧拄杖頭邊事料得時人知道少


食時辰看來誰是我般人擊碎虛空無別物天生拄杖萬年藤


禺中已向上機關無一字若能直下肯承當本地風光非別事


日南午龜毛慣擊虛空鼓分付東風著眼聽遮般消息無今古


日映未搬柴運水真三昧零落袈裟沒半邊山僧不與人同類


晡時申八字眉毛眼上生慈心鐵面誰能敵擊碎虛空棒一根


日落酉生平不喜揚家醜若問西來何祖意磨盤八角空中走


黃昏戌毒若砒霜甜若蜜遮般異味幾人知舌上青天揮霹靂


人定亥三千世界憑吾賣恒沙諸佛出毛端一毫收攝三千界


直指人心惟此一法佛祖到來一齊打殺


佛不是兮物不是心與非心都不是禪客相逢聊彈指箇中消息許誰知


當日斬貓意最親幾多瞎漢可憐生直饒趙老頂鞋去猶負南泉一片心


萬仞懸崖古柏根樵人採得獻山僧磋磨日久成如意留與兒童繼祖燈


海藏經文出廣長舌橫說豎說塵說剎說麤說妙說一句一偈巍巍乎總是箇中消息聞一定一動蕩蕩乎無非本地風光龍蟠古寺納息安詳正聞順聞思聞修聞澄聞淨


倒搭一頂麤布伽黎盤陀石上跏趺而坐通身慶快橫握一條烏藤拄杖香雲徑上獨步時遊脫體風光

