嘉興大藏經（新文豐版）數位版, No. B207 古瓶山牧道者究心錄

胸襟流出蓋乾坤馬駒腳下遍兒孫但於善財巡禮偈當年豈例是沙門



折蘆庵裏曾相見此日卷中重對面分明只是項牧公胡然頂相看來變臨風捉塵愛談玄宦海生涯渾不羨牧得牛來性已馴悠然水草溪山遍交游半在青雲端憶同拜手黃金殿桃花流水自年年春風捲幙飛雙燕子規聲中呼客歸慇懃又聽黃鸝囀瓶山堂上坐題詩身世冷觀真露電


飛蚊上鐵牛拍手笑無休一卷伏羲未畫一琴黃帝未調二豎天聾地啞贏得松石為儔杖人不合點破太洩牧公風流


裴休請黃蘗安名長髭求南嶽點眼今日牧公乞金明題像者三箇漢不論是緇是素好與三十拄杖何故松下石邊橋流水響


德超勳貴行壓張王手拈麈拂力挽頹綱傳臨濟正宗兮明同杲日賡蠡湖曲調兮聲徹諸方牧法姪勿囊藏搭起袈裟鐵脊梁從教嫩桂永昌昌


揮麈科頭處翛翛松菊林勳銘丁令鶴禪契子牙琴風月傳衣偈雲霞說項吟縹緗貽玉樹身世越當今


此老面似生鐵之堅硬心如皓月之圓明兀坐於片石巖傍而樂四時景況放懷於長松樹下而觀萬物性情噫無形之形兮本不可形無名之名兮本不可名愚又豈肯矢上加尖而點污吾兄清白之家聲


謝塵容而處巖谷逍遙乎方袍頭禿若非道氣與高懷曷為乎三徑清風肅肅


淵明境界摩詰胸中逃儒歸釋信解無窮法眼視之知是肉身羅漢眷屬相看還喚牧公牧公


治中別駕淹其才白石清泉寫其趣游神乎天而天為之縱馳譽乎世而世為之遇目炯炯若巖下電胸英英若澤中澍襄毅履傳君能右步公保符懸君能左顧嘯傲金紫間蕭散瞿曇附拈花喻風旛之義夢槐醒冰輪之路棒喝嘻嘻絲綸注注咦斯牧翁者乃竺乾之彌雲閥閱之時雨出則為巨鼎以調羹止則馭三車而飲乳


羨君不與世同流一種清姿品自修卸脫簪纓償夙志提持麈拂豎弘猷寰中未願酬人識物外寧甘任獨幽矯矯生平誰得似尋來知己許相投


大哉居士閱世出世機眼盡空反為聲勢高坐長松不談真諦目曠神怡追風良驥


有大居士曰維牧翁現宰官身示比丘容七橫八豎游戲虛空裴公德望龐老高風各各長篇短什雖極力贊歎而又何足以盡公


怡神天際外所向不遺蹤金明親指顧動靜悉從容


千載高名羨釣臺拂衣中歲賦歸來溪邊早證文忠偈堂上曾聞清獻雷白麈橫拈風卓朔烏藤倒卓座崔嵬每懷法道今寥落全賴渠儂力挽回


個漢經文緯武鐵骨稜稜謂是宮保襄毅公七世孫嗣爵執金吾臨政治民底賢宰官卻被他換卻眼睛謂是傳臨濟正宗三十二世嗣法金明底大居士亦被他換卻眼睛即謂世出世間摸他不著佛祖位中籠他不住茶煙鶴舞漏泄家風水峙橋流知音有幾總被他換卻眼睛畢竟如何請向丹青繪不到處諸大善知識及學士先生贊歎不及處更須著眼咄又是一層


我夫子曰繪事後素且道未繪以前如何名目任尒僧繇也難描摹雖然如是不妨向筆尖頭上示宰官身現比丘相如月臨水隨緣應赴即今展卷覿面握麈尾而燕坐者又是阿誰咄元來是吾檇李法兄項公老牧


百年無為維君子恥百年有為道所戒止猗歟牧公有無為濟克紹厥家陸沉斯世曰仕曰隱綽有餘裕而貌屼然足以勝其所負而懷超然斯以表其所悟望如木雞龍象攸踞松石之間與我稅處翠竹黃花真照殊契是誠得乎精進之功匪徒有於游揚之譽予試品之以為托蓮社之劉遺民沉三航之龐安常也耶


巍然上品暫佐黃堂望隆丹嶼澤被清漳公餘適性山水為盟觀松示操翫石比貞攜琴與鶴舒卷雲煙快哉牧翁翩翩若僊功成名立歸而盤桓羲皇身際永矢弗諼


意欲買山隱徵圖帝眷賒庭閒驅五馬麈拂演三車駕鶴凌霜月攀虯踞晚霞任他逢處說談笑醉黃花


坐覽丹霞勝清光入畫圖風流真別駕解脫類維摩官舍芝田鶴家山果下駒未須梅尉逸卷幔即蓬壺


怡神者壽食氣者仙維余叔氏湛止秋淵宦成漳海拂袖歸田五湖彭澤心寄霞巔聿光大吾前人之家乘振後起者之數十傳


佛真法身猶若虛空墻壁匪礙廓落匪通五采莫繪萬象普融無間緇素盡具此宗歸根得旨名異實同嗟哉龐老孰躡芳蹤見賢思齊今茲牧公


名臣之後以躬行聞於鄉復迴向空門珍重法道此世間全德人也王臣之囑受記靈山久矣


聞昔少年時便訪諸禪老久信人生浮去官寧不早所厭非榮華所戀非枯槁為盡平生懷心空事參討投機悟既深無情說偏好相證在逢人住山寧草草山中歲月長雲石盈幽抱閒坐果何為誰將是非考


豈必林泉癖公餘自委蛇松濤喧茗具琴語隔溪花揮麈標群鹿科頭罷晚衙石床饒異卉鶴舞拂雲斜


以世間法為襄毅公象賢之昆以出世間法為斷橋倫滅法眼之孫錦繡場中掉臂而過阿梨樹下踞坐稱尊笑他護雪鵝兒成底事會看擘海取龍吞


僧非僧兮俗非俗三眼摩醯看不足風雷為舌語驚時雪玉在躬清可掬有時分虎符鯨海波平有時拈麈尾天魔膽肅法道垂秋袒肩續夫是之謂次庵長老瓶山老牧


老漢生平作略太煞過人一頭遠繼瓶山七世之芳躅巍巍乎朝埜傳宣德政近紹蠡湖萬頃之洪波洋洋乎一肩橫荷宗猷栗棘金圈拋來擲去白笏紫綬全放全收更要人識伊面目倚松坐石突出雙眸今日撞著不肖兒孫一時洩漏蓋代之風流

