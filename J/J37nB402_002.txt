嘉興大藏經（新文豐版）數位版, No. B402 浦峰法柱棟禪師語錄


參禪貴要自心堅勿逐痴狂入鬧闌十二時中如會得高高心月照無邊


此事拈來沒甚奇直教用力發真疑一朝黑漆桶底脫須信珠藏內裏衣


大寂定中非有言太虛無物自如然若知者個真消息任爾施為遍大千


大道無分西與東布毛舉起事難通臨行囑汝無多句緊俏草鞋莫放鬆


饑則餐兮倦則眠只因早已悟楞嚴八還見處非真見七處心通意了然


三上明山不覆藏一朝瞥地始承當橫吹鐵笛千峰外乾屎橛拈遍界香


阜上清風入竹林谿間明月照幽深輕舟漁父將垂釣驚起獰龍出海門


塵網脫開便是禪鋤頭只把掘心田忽然水到池成處徹底從前一貫穿


大道寥寥達者稀高人踏著便知機杖頭指出金剛眼萬古晴空絕點翳


九歲辭親志出家慇懃學道植靈芽根深蒂固枝榮茂覆蔭人天五葉花


韶光暗度鬢霜班松老雲深鶴自閒悟徹曹谿流水韻本來何處異真顏


青山花綻洩真機匝地週天一段奇珍重常人腳底事鐵鞋踏破了無疑


祖父門庭不易持兒孫相繼正斯時破沙盆子扶將起道化寰區當爾為


雲門餅子趙州茶喫著通身現爪牙哮吼一聲驚宇宙寰中獨踞驗龍蛇


搬柴運水總神通奮力提持莫放鬆一日打穿漆桶底徹頭徹尾露真空


去去來來心未休擔囊負缽翫山頭有時行到水窮處始覺騎牛更覓牛


碧天日朗淨涵輝性地涵輝塵不依鑑地輝天施大用拏龍捉虎顯全機


念念無私轉法華須知火宅駕三車一門超出無岐路寶所分明是我家


法華轉得自心堅日用尋常無間然念去念來無念念明珠衣裏綻金蓮


勇向前行不退時吹毛寶劍奮提持任是佛魔難住足機用超群始是奇


蒲團坐破乾坤小拄杖懸來日月明汝問神通併妙用又是將眉眼上橫


大庾嶺頭提不起今日闍黎已獲披會得趙州洗缽意衣珠燦爛古今輝


即心即佛盤珠走非佛非心珠走盤若是兩頭俱坐斷紅爐片片雪花鮮


心忘情絕迥無依觸著方知底事奇金毛出窟群狐遁縱橫妙用復何疑


實處是虛虛處實逆來順去明端的直須除卻句中玄管教出人一頭地


小小沙彌志氣昂依師學道越尋常一朝徹見娘生面紹祖傳芳祝我香


念頭把定莫他遊十二時中惺惺求徹見娘生真面目拈來法法悉能週


割愛辭親到浦峰隨師受業繼師宗從頭徹尾成一貫所向龍從虎亦從


萬花開放暮春天鳥語松風唱道玄珍重汝歸休放過勤劬努力種心田


山自幽兮水自清鳥鳴泉響弄琴音聲聲自合無生旨揭露真機等現成


爾問西來意若何老僧口謇怕言多青山綠水無施說歷歷明明會也麼


父子同來入此山一翻猛力闢荒田清風明月堪為伴雲去雲來得自然


三千公案止啼葉八萬行門心外訣但住自家無相位能超一切諸功德


忙閒動靜未曾迷貴在當人地奇一句無私重道破如如不動應來機


高觀曠覽審來蹤掌握陰陽造化功試問陰陽不屬地從何下手覓真龍華


幾片青黃赤白雲無情鐵剪巧裁陳就中任爾分長短爭識穿鍼引線人


水自清兮山自秀滿庭黃菊增榮茂拈來慶祝老維摩永證金剛無量壽


林巒紫氣靄春風鳥噪玄音花笑容聞見古今元不異長生消息在其中


桂樹森森妙體彰金風拂拂吐清香當陽指出上人事壽同天地永昌昌


出窟金獅露爪牙全威高步踏雲霞千妖百怪潛蹤跡鳳子龍兒任捉挐


浦峰一脈屬兒曹祖令全提正眼高任是獰龍歸足底燈傳奕世啟英豪


桃開浪煖仲春時花雨飛飛點翠枝最喜風雲剛際會錦鱗得意躍龍墀


層巒筆削亙長空嶮巇斜封曲徑通策杖登臨方日午青雲捧出白頭翁


霧斂風清天霽尋幽仙子過橋西山間鳥語分明道勿逐聲香帶水泥


儒稱君子獨公賢道脈淵源一貫傳試問當人腳底事行行穩步御階前


爐熱栴檀香一橛騰騰瑞氣沖天闕龍王驚起怒風雷直得滂沱降不歇


寒熱兩重相鬥侵是何神鬼是何精杖頭擊碎渾無物暑往寒來任變更


本來無物洗何塵結個茅廬遠世名惟喜青雲佳客至擎杯且敘舊時情


遠眺谿山翠欲流俄驚春色上林丘紅紅白白爭時艷誰識乾坤造化由


明燈靜夜坐窗前展卷頻頻見昔賢看到德山不語處者回親證祖師禪


贏得餘閒寄艸堂藤蘿鋪徑鹿為床柴門盡日未常掩風自來兮花自香


柴門無鎖有雲封古徑蒼苔少客蹤日出黃蜂穿菊裏夜來明月到窗中


古澗層巒碧樹林潺潺流水演玄音晚風相送鴉歸去物外閒僧臥白雲


瑤臺花放澹煙輕品冠群芳一段清傲骨不隨風力轉丹心惟向日中傾


寥寥飄泊兩心同悵朢雲山砌幾重此夜幽窗成獨坐舉頭唯見月華濃


龍班鳳尾節交疏正氣森森入畫圓一段風高標雅致肯隨蒲柳遍皇都


幾經霜雪幾經春弄月吟風數玉莖不是一翻高直節那能消受歲寒情


田卓出綠莖莖幾易春秋未變心節操至今唯爾重清高千古蔭叢林


秀發根頭意氣長從來不畏雪風霜雖無桃李爭妍色幸有清標壓海棠


雲開石澗廋風定竹林幽目斷清江遠漁舟泊岸頭


四際空濛雨煙霄接地叢應知山有寺只在白雲中


香山留寺古翠竹倚欄柵夜靜無燈火持經對月看


浦峰放一箭直射九重殿龍象都收伏逢人穿鼻而


年來懶與世奔躔縛個茅廬傍岳巔離相不拘佛聖戒無心慵論祖師禪林間修竹雲鋪衲澗底擔泉月滿肩除卻現成公案外難將別調寄名賢


高枕松窗午夢微覺來山靜客來稀風生竹畔流清韻鳥語枝頭達上機怪石藤蟠龍挂錦奇峰霧靄豹垂衣分明一段天然趣心眼開時幾個知


山中無曆渾忘年幾見明窗缺月圓風透體寒嫌衲薄雪殘眼闊愛松堅野雲出岫迷樵徑幽鳥啣花入洞天曲路柴門人罕到拈香擇火自消閒


極目林巒春色彰風吹花氣入簾香脫胎竹筍參天杖倚壁藤蘿錦石床報客杜鶻啼蜀魄迷魂仙子夢黃粱勞勞世事如飛電逐影迷頭空感傷


萬慮潛消百不知韜光泉石樂無為刪藤刈草培清舍钁霧鋤雲種紫芝火熟芋香思懶贊山晴薇長想夷齊休將世念存毫髮對境忘緣絕是非


偶因客問山居意我話幽棲不計年嶺後栽松將合抱檻前插柳可垂肩芒鞋腳底獰龍活拄杖頭邊玉兔懸大道原來無指示莫將往事污心田


四壁崚綠樹彰雨餘春色入虛堂新荷水面連雲翠梅子枝頭帶露黃座上懶將諸佛供胸中直把萬機忘而今覷破勞生夢水際泉聲風韻長


萬壑煙雲一柄鋤隨緣日作且安居種松倚翠根宜固愛竹垂陰筍不除性內有天須自覺胸中無字向人書也知近代淳風易世事何堪問古初


懶把浮生花甲輪惟於道樂守天真半鐺石煮三更月一钁松裁四季春佛法荒涼因世濫人情寂寞為廚貧幾回笑傲孤峰頂及第心空自主賓


山居夜靜轉幽然萬境空閒自在禪黃葉供爐無宿火青香煨鼎有殘煙一簾月色浮天外半嶺松濤落枕邊滿耳盈眸非別物幾多英俊被遮瞞


攜將缽杖挂嵩巔不學諸家五味禪引水澆花清舍外開田種粟埜雲邊名賢有意開三徑野老無緣受一廛翻憶古今誰是侶寒山拾得可同傳


千峰影裏結蓬茅一念無生萬慮消性地廓然無草穢心田坦蕩絕塵囂月臨霄漢磨天鏡雲走長空識錦袍自是此身閒不徹青山綠水任逍遙


草閣玲瓏得自便謾將石鼎煮寒泉乾坤盡在杖頭上日月收歸缽底邊花燦碧峰裝翠面日穿疏壁照寒肩坦然萬籟咸俱寂贏得風高物外閒


峰高路古砌苔華四顧春輝景物佳雲澹天空明日月風馳草偃走龍蛇林松點翠棲幽鳥澗水流香帶落花採罷紫芝依石坐逸情豈羨泛仙槎


爐香斷續晚鐘暹冷露無聲溼翠微素壁燈光浮琥珀疏簾月影映玻璃花開別苑金風爽鶴唳霜天雲夢稀話共知心唯此夕江南江北兩依依


自從浪跡走天涯甲乙渾忘屈指推乍見梅開春又到忽聞竹爆歲除來老臨白髮添何易時去黃金換不回珍重兩堂雲水客一年好景付茶杯


東來曉日照山堂兀坐齋頭世渾忘爐內添香和案煖池中洗筆帶花香簷前好鳥鳴生滅檻外寒松較短長對境吟哦清興遠少林公案豈囊藏


雲澹山空積翠深杖藜緩步出幽林雨餘青嶂煙嵐重水落寒潭日影沉魚躍錦江波砌玉風翻嫩柳葉篩金悠然一笑晴光好無處山河不帶春


蘭若巍峨宋帝封明山秀水護重重三更鳥宿凌雲樹五夜僧敲醒世鐘幻夢須從空裏覺道源宜向靜中逢大開爐韝鎔凡聖祖印單傳正脈通


參禪本要自心明莫向他人行處尋念起一絲眼著楔腹藏萬卷鏡蒙塵家家戶透長安路處處山含太古春撞遇虛空連架打髑髏乾盡見天真


樹鎖蒼煙澗隔塵蘿龕共坐雨花新成仙作佛無多體治國齊家總一真翰院文明傳道統楚國善政布慈因佇聆丹詔登台輔勿負靈山記莂誠


寥寥祖道繼今時正眼弘通屬爾為吹毛殺活勤摩用鉤釣拋垂莫浪施摟碎兔狐穸種奪來虎穴鳳巢兒聖恩聖德從斯報此是吾家向上機


朱明日正照林端徙倚樓臺對碧瀾龜鼓頻催江上酒龍舟兢畫水中天長吟玉偈逸情遠滿泛霞觴客興寬彩繫五絲垂續命風流不盡萬人歡


佳節中天日正長聲聲畫鼓落平江朱樓酒重留人醉碧水舟輕鬥浪狂吐火柘榴紅映彩出波菡萏綠生香從來一味禪風別香積頻頻發上方


素質參天碧玉莖橫拖青劍倚龍門光浮古幹留雲住影覆苔寒絕鳥痕晚抱麒麟和月臥朝看蝴蝶弄春晴靈根鬱密超群品未許時人取次論


自歸酉水遠雲林幾度逢春柳綻金門外青山看是舊鏡中白髮鑑來新半生書債餘閒少百代興亡醉夢深遙憶故人湘浦隔濡毫走墨一傳心


誰將玉鏡挂蒼窮一片清輝處處同印破水天分上下移將花影轉西東光臨狻兔成胎息影射潛龍起銳雄萬里山河渾白晝良宵誰不仰高風


兀坐江頭對落暉風恬浪靜水聲微深秋紅葉和霜醉薄暮黃花帶露肥白髮誰驚催世夢朱顏那省樂閒機乾坤否泰何堪論我與青山絕是非


聖學貴心空心空至理融山川皆道用草木盡文風室朗晴霞照窗虛夜月通毫端生瑞彩直射斗牛宮


結草雲林下無腔曲自吟彈琴音動指作賦韻勞心竹逕苔痕溼松庭積翠陰山泉饒獨飲誰與漫清纓


誰把珠璣撒谿山一色妍蒼松成玉樹古壁挂銀箋白象增雄峙虯龍帶暮煙圓明舒一鑑處處兩花天


飄泊寒江際輕舟慢艣游春晴開柳眼雲懶臥山頭蝶夢花間醒波光天外浮問予何所似坦蕩一沙鷗


幾村青嶂外一寺白雲中貝葉翻明月松風度晚鐘茶香忘客倦枕墮得心空夢斷煙霞裏醒來日正東


此地我居先溪通隱者泉開窗迎白月鑿沼種青蓮逕竹節無改庭松老更堅知君深院裏別有洞中天


一輪今夜滿何處不圓明影逐蟬光冷香浮桂魄輕露珠連柏翠潦水共天清此景家家賞誰人識暮晴


群芳春兢艷貴種別尋常不逐炎涼變還經歲月長清機凝玉露翠色傲銀霜自識陶潛後逸名遍界香


結廬人境外盡日少塵鳴澗杳猿聲度林深鳥語穿樹搖青徑柳花發玉池蓮坐待熏風煖支鐺煮瀑泉


谿山冰雪瘦送客度平川逕草鋪羅襦藤花插翠鈿舟行殘照裏帆挂夕陽邊此會知何日千江一月圓


雨歇泉聲朗風微竹韻清隴頭蛙喚子陌上鳥鳴春蔓草馴蛇性名花恰蝶情乾坤無覆蔽造化坦然平


清夜涼如洗輕寒入毳衣雲移驚石瘦露重覺花肥鶴唳聞天語猿啼見月輝其間端的旨欲辨已忘機


風憂松篁韻雲封野甸迷氣寒花態弱露重柳頭垂世念同冰冷禪心共水棲旅懷何所寄灑墨暫留題


四嶂雲開曉寒光逐澗流石林煙氣盡樓閣曙光浮盜果猿搖樹尋香鹿趁丘靜觀時澤潤物物自抽頭


曲逕苔生綠蓬門永日關悠然居世外迥矣別人寰舊識山川阻心知夢往還天台何日晤攜手白雲間


林幽山寺古修竹護危墻花雨空中散沉檀室內香野情隨放逸世態任奔忙寂靜無人語鐘聲到上方


乾坤法界不可說納向其中無一物十字街頭大打開頭狗肉誰能別咄咄休怪捏憨布袋裏有彌勒


者老漢殺人處極救眾生酒肉裏吞吐佛祖腳跟下鸞翔鳳翥棒頭邊虎驟龍驤鐵稜稜面孔耿落落心腸遍地兒孫覓伊起處不得咄西蜀梁山雙桂堂上


咄哉者村漢名不得狀不得畢竟如何施設娥眉潭上已多年貫逐獰龍吞夜月


者老漢古怪樣任他讚任他謗不著凡見不住聖相橫打直敲一條白棒逢場作戲當仁不讓呵呵卻被個沒眼波斯東摸西塗喚他做法柱和尚

