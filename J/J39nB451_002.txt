嘉興大藏經（新文豐版）數位版, No. B451 赤松領禪師語錄


菩提一念推心起社稷山河俱照徹況乃山河一念通精誠吾道何愁得


萬仞懸巖常壁立幾經鞋破腳頭穿轉身納履重登上伸手方知掌是拳


若人行路未曾到萬象森羅齊發笑一個灰諧當下休明頭顯合暗頭竅


傾蓋相逢事最奇剎竿扶起在今時三生自是同悲願異地還來話舊知


學道之人要識真無真念必不平沉身心平得極乾淨魔佛齊來是故人


黑漆圍屏沒亮隔百千神用難開拆翻然打破上頭關日炙風吹壞不得


一朝生面萬年同此日分明色相中底事雙忘別具眼任他萬紫與千紅


奈何貪惜事朦朧退卻一重又一重可憐晝夜催歸鳥啼得通身血染紅


分明佛法世緣邊只為時人兩樣看未動機先能薦得方知火裏出金蓮


六根清淨更精勤一念渾然超劫塵莫向外邊尋佛果單求自己本來人


參禪極則取先天一落二頭便遶纏石火光中能辯取不勞蝸角轉三千


乾坤收在一掌中放出圓明滿太空而今不知何若此看來天地體皆同

