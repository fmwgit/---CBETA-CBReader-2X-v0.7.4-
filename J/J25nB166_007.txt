嘉興大藏經（新文豐版）數位版, No. B166 浮山法句

曹溪一滴卷之七


孤峰頂上結茆關，關中深隱無為客。三寸面皮冷如冰，一點禪心堅似鐵。搜空曠劫本來心，戰退目前生死賊。經行坐臥體如如，見聞知覺無分隔。千般知解盡拈除，一念萬年無間歇。猶如鑽木火熾然，只待灰飛與煙滅。木人持缽下崆峒，石女懷胎絕言說。兩度相逢話葛藤，喃喃未盡婆心切。關中有主主中關，寂照兩忘虛默默。丈夫志氣等金剛，摧碎魔王心膽裂。萬象光中獨露身，非俗非僧非行業。松風流水絕音聲，青山白雲無顏色。逼得虛空粉碎時，忽然迸出寥天月。三關九帶了無干，百非四句無交涉。單單拈箇死貓頭，臭氣潑天俱漏泄。轉身復我一粗拳，謂云朗漢多饒舌。


結社傍禪棲，長松覆石溪，一心秪這是，萬法本來齊。得旨空身世，忘機出悟迷，目前親指示，煩惱即菩提。


欲識圓通旨，先須了性空，道超言象外，心應色塵中。鳥語談真諦，溪聲演妙宗。返聞聞自性，更莫問西東。


稱性開玄旨，隨機闡密因，了心忘我相，觀世轉空輪。獨照融三諦，和光泯六塵，圓通無內外，法界現全身。


經行烏石頂，長嘯白雲端，夜月山光淨，秋空斗宿寒。談心揮麈柄，問偈坐蒲團，點破金剛眼，乾坤掌上看。


青華方丈坐，與世自相分，燈挂巖前月，衣沾石上雲。寒崖翻豹霧，古木篆蟲文，更上孤峰頂，超然思不群。


古洞開青嶂，丹崖挂碧蘿，澗中流水細，峰頂白雲多。僧坐深巖定，樵歸野路歌，幾多西祖意，寂寞在山阿。


這箇摩尼寶，塵塵盡放光，希聲誰解聽？遍界不曾藏。返復無歸落，來回不定方，未離些子地，隨處見空王。


今證圓通境，長林入曉風，普門何滯礙？萬法本參同。月色波紋裏，山光樹影中，圓通不是境，識境即圓通。


小閣千巖下，幽栖一病禪，燈懸天上月，茶煮谷中泉。石潤巖飛瀑林昏樹吐煙。有人來問法，惟指木開蓮。


孤身遊萬里，一錫振千峰，踏遍曹溪旨，參窮少室宗。心花開片片，慧日現重重。禮罷諸方後，歸家扣石鍾。


短策輕衣信步登，扳蘿直上最高層，千重雲裏三間屋，萬丈崖前一箇僧。片石孤峰為法座，疏星皓月是明燈。洞中天地忘今古，到此方知最上乘。


雨花金地湧青蓮，勝會靈山尚儼然，萬法森羅三昧印，一心清淨六根禪。劫前寶塔憑誰供？空外燈明只自然，無垢一生須作佛，莫將遠計賺人天。


千日禪關解制時，秋風吹動紫伽黎。白雲片片橫金谷，流水潺潺下石溪。錫杖竟飛天柱北，缽囊爭出石門西。因緣聚散由他去，獨向寒山樹影棲。


坐到虛空粉碎時，此生心地自平夷。撥開智眼元無智，打破疑團更不疑。見離見時名實見，知無知處是良知。君今剔起眉毛看，大地山河更有誰？


挂月擔風淮海過，偶逢知己道情多，人貪愛染投塵網，爾解心空出世波。竹苑共談黃葉偈，松間聊賦紫芝歌，個中悟得真消息，成聖成凡總是他。


急向生前識本真，唯心淨土沒關津，聲聲不昧元初體，念念單明淨法身。心外莫尋成道處，目前薦取自家珍，諦觀蓮國如來子，盡是娑婆念佛人。


百歲春秋一剎那。從心所欲念彌陀。塵勞門裏光陰少。般若堂中利益多。萬法泯時珠自照。六根清處鏡重磨。君今悟入如來藏。不必辭家隱薜蘿。


黃鸝學語送春歸，爛熳花光到眼時，物物更無心外法，箇中能有幾人知？


千里路行千里馬，一重山隱一重人，都然迷卻從前底，日夜紛紛泥六塵。


世事紛紛日日新，利名誰肯出紅塵？人人都有休休意，真個休休有幾人？


括地風輪輥雪毬，禪關無火冷颼颼，困來就榻和衣倒，日出三竿未豁眸。


花落銀床春爛熳，月沉斗帳夜迢遙。虛堂寂寞無人共，只把旃檀任意燒。


心到平時物我齊，等閒行處自相宜。但教法性無差別，不問興慈與任威。


得意歸山意了然，此生端不媿前賢，看他古佛南泉老，不下空山三十年。


幽棲泉石暢心懷，鳥自啼兮花自開。看見山河國土性，眼前何物不如來？

