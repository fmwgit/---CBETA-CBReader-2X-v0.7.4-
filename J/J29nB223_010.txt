嘉興大藏經（新文豐版）數位版, No. B223 山暉禪師語錄


閒隨谿鹿度巖津得遇方城有道人謂我子書何用讀衣中一寶自須珍


蒲團迻去就華陰月映林耑白霧沈翻得楞伽五法孰天香杳杳散珠林


水秀山真此住君幽華名艸埽為文鐔津昔日有潛子廣福今時只可雲


公為學士余為僧公號書淫余不能著作成塵搖五嶽尤來石室繼禪鐙


匹馬孤征此出山行時明月在谿閒君心清極仝明月明月依然送君還


君年四十外春秋水郭山村日遍遊廣福寺前回首望紅華峰上月初浮


馬首秋光接翠微遙遙山日送君歸蘆華遠岸雲縹緲只見寒雅叫夕暉


等閒吸盡西江水坐斷古今無彼此華裏鶯啼三兩聲悄然畫出空王旨


原頭綠映此山薇折得盈筐自負歸行過谿灣聞野雉林風謖謖送斜暉


春和日日倚柴門胡蜨翩翩過桼園卻笑莊生栩栩者空留一夢在朝昏


山居免得俗情牽有水灌池可種蓮劫火燒時都不問依然拄杖看峰煙


築室雍門近石林風清月白冷瑤琴千巢鸞鶴長松遍一碗青鐙到夜深


甘蔗拈華衣缽傳原原委委落西川欲知底事無多子只在相逢彈指邊


肉案酉樓也不差旋攜枕簟任余家聞公解得晦堂意無复重論巖桂華


一杖橫肩倚石門五湖雲水自消魂也知高士機緣孰腦後何須著棒痕


北望鼇谿秋漸涼黃華滿徑正飄香莫教又渡五谿水回首蒲村是故鄉


茶桮酉碗日隨緣此意勞君寄老禪媿我匡徒猶自縛不能枕石日高眠


聞道蒲村種柳人竹皮冠稱接巾有時坐對窗前月秋色湖光無一塵


東吳高士寄詩來勸我錫飛泉石隈已作歸休秋月後湖山相對菊英開


赤鄞室裏破沙盆千古傳來到聖恩分付端居燕翼子好將此法壽兒孫


水邊林下是生涯爛鬻黃精道者家自是山中風味別不將形跡出桑麻


深臧世外是先機疊疊雲峰鳥自飛道者風流誰解得黃華野艸自春暉


東皋一頃千尋竹日日檀欒映水雲籟動有時菴外發道人心淨卻無聞


高藍峰頂艸離離秋色微微遠近宜一曲水仙彈月上孤音子外复聞誰


一棒當年提此宗人聞盡道力屠龍英風千古還堪羨莫只高眠半壁峰


身心老嬾可山居掘得荒園好種蔬每日盈筐須自擷羹烹一缽塞饑虛


禹門精舍夜郎陬華雨霏霏古播州自是丈師能出類心原直接曹谿流


平城高閣出雲耑北望虎丘春色闌雨斷煙華三月裏山湘水看芝蘭


嵩公少未進鍾王此日翩翩遠擅場裨海芳名君已達慚余老去困汙塘


洩洩風流一袋從西山子弟解雲龍谿山老我滿頭雪盡日東峰學種松


獅王夜半吼東林象兔天明遠遁跡湖海從茲一道清孤光凜凜照今昔


目盡群經十四春方將抉去眼中塵年來又向蒲團覓贏得清光照四鄰


雪峰聖箭可穿楊鐵騎雲奔戰一場漫說功高當獻凱還須進取舊漁陽


鶴髮蒼顏恨不休彊將衣袂括雙眸當年道胤傳家法今日愴然雨淚流


布帆兩挂五湖船來往江南路幾千今日歸休平越寺眉光燒殺夜郎天


小搆石菴作隱居閒隨紫鹿摘園蔬路頭原不從雲水那得世人一到廬


宿德童顏隱道林山門向月老禪心煙空岳色無何取一定蒲團傲古今


學者存心去愛憎虛中清極始為能凝然直似秋天月高照銀河萬象澂


無字從來理事周可書衣袂日相求不由此徑行將去到底依然涂路修


欲歸不歸在半涂如何便可罷工夫請看長慶禪鐙譜道業平生七破蒲


二十四年江海閒芒芒煙水老容顏歸來只住棲賢寺明月一方心自閒


少小參尋老大居戒珠圜潔自如如靈隱山前幽谿水一鏡無塵映碧虛


閒時打坐倦時眠此是高人向上禪若問此情誰解得艸塘居士獨余先


密密親存此一機青山相對掩荊扉有時穿破銀山面回首高窗送落暉


平越磯頭一釣竿雲衰雨笠寄波瀾投綸落餌終易鱎媿殺無當錦鯉看


學道當須結聖胎漫教書劍老徘徊若將此事梯榮顯齊己不聞動地來


戈鋋未動骨先窆戰壘如何當寶劍須是力全仝古人凜凜雲中休掘塹


鴛鴦繡帳鋪金枕爛艸蒲團結玉寒一種冬風吹大冶誰知沾著也心酸


平生學嬾嬾難期傀儡纔牽又轉迻溪上長松今付爾也知不負舊肝脾


古院牢騷自苦辛六年筋骨委灰塵勞勞灑埽成精舍滿澗華飛別是春


百頃雲山埜徑盤煙消日出上闌干松華無數風吹落引得游蜂逐處摶


腳跟叫痛誰為痛不痛痛中渠是誰自向痛中餐大藥何須城裏喚盧醫


平城每見道心堅訓練之餘喜坐禪削盡名根與利路依然姓字載鐙傳


終日高樓坐一床關門冷冷月生光老農有箇平生曲今夕為君彈兩行


曹谿消息到誰來盡道棲靈優缽開非是黔州重畫足江湖已見吼如雷


道出常情早見知當風哮吼是師兒千山象兔屏蹤跡萬里晴空應自怡


相從道者已多秋裂破來時不自由非是無邊瞋火發祇緣斷臂接宗猷


師王一駕向南來步步香隨菡萏開煙水芒芒何近遠福城東際月初回


千里神交道已符不須禪室論工夫琴心三疊如拋棄法印依然繼兩蘇


生本無生滅也無無將生滅劃兩涂幽谿有箇長松老終日醺醺醉一壺


家住荊南古郢隈春風楊柳舞章臺老僧記得街頭過簫鼓讙讙震地來


楊岐舊院月重煇萬疊寒光冷翠微此日高藍真輔弼吾徒著著是先機


衣缽元元繼一鐙名遺海宇似多能有時飽食依嚴臥笑倒龍山八十僧


二十雲安旁水涯張仙日共飯胡麻明朝帆向芙蓉水定在青羊第幾家


年老心孤世外情自知性地少分明蒲團每坐三更月定室空空萬籟清


雲山石堀此經行埜鶴無心夜半聲更與麇麚為誓約千秋萬歲共柴荊


吹毛劍上乞生難除是震靈在掌耑莫道愚公家法異枉山曾此碎狐肝


望水尋山老性情從來不解弄虛聲也知說法多清貴祇是哫訾可猒呈


翠雲峰上掩柴荊不向王城借路行終日鼾眠長枕石管他何地植華平


露冷秋清雁北回長沙東望月初來仝看此月湖橋上自是分明夢眼開


高藍松院動歸心送女還山去道林菴鎖銅巖當春月谿谿麋鹿自相尋


不是心珠不是佛亦非情緣亦非物傳聞丞相見石霜也被石霜奪卻笏


高藍雲石立崔嵬日照光鋪五色來分付禪流當惜取莫教落魄在莓苔


惡池三句玉關寒雲水翩翩到此難齧鏃機前當努力迢迢一騎入長安


龍門一曲別宮商三峽流泉韻自長分付還鄉須保愛肚皮篦束白雲岡


谿中明月上樓臺一宿龍山方丈來鐙下南華讀罷後青天一笑怒春雷


再到平城十二旬霜風雪日苦侵人自挑瓢笠還山裏贏得春谿一帶新


埽室焚香禮六時禪心清課也多期如何不見真消息孤負頻呼小艷詩


英年學道是便宜何謂春光已自遲一箇蒲團剛正好凝然直與寤為期


白棒當空大有耑非仝艸昧弄狐肝石林既有真消息付女晴煙一釣竿


幾年杖錫入山深故舊從無訪道林雪盡春風三月裏催歸啼血汙華陰


才逢二十度華春頭上星霜已逼人縱有巖耕消白日怎經衰老共愁貧


鹽官逼索犀牛兒侍者低眉云不知祇此不知曾未負何須節外复生支


欲理頹綱網上流豈知世次轉多憂明朝一杖還松院又傍清谿理釣鉤


舊國聲名古宕渠岷山漢水是家居今來又共雍門里春日壹壹好摘蔬


階前古柏與雲齊勝日清和杜宇啼忽見晴開新月上無邊翠景下巟隄


高藍北望銅江開秋月微微水上來若使天涯如只尺白雲聚散任崔嵬


磴道盤空出絳霄風清雲淨絕塵囂流來江上年年月素景如鉤挂石橋


楊柳巾缾十八物雲山海國任優游食時擎出降龍缽七佛之儀得自由


大士樓臺江上起江聲夜夜清人耳也知轉盡普門經何用天台一鈔子


樓臺百尺小谿頭夜靜經聲逐水流回首桂輪波上出風飄素景動沙鷗


一支竹杖破煙冥樹樹鶯啼春艸青菴在都亭何處是遙遙鐙火隔沙汀


朝臨古鏡使心驚頂上青絲白一莖此道吾徒能接拍馮他霜雪滿頭傾


山裏疏狂一酉徒低頭一飲滄溟枯舉頭豪發赤須動滿壁塗詩光怪無


當日趙州度馬驢今葛鏡躍蟾蜍莫云南北仝消恨仔細看來總不如


珠林百二淨禪心已謝箜篌道自箴忽地一聲天外蠁回頭也見淚沾襟


笙歌叢裏意多違漫向人前論是非好去幽谿尋泉石蘆華遠岸傲春暉


與子仝袍是幾期人中還憎大雄師覆巢取子成何事媿死遠公夢鳥時


麻衣瓦缽到平城十載匡徒已闢荊何事南來狐媚種依然句引落深坑


新城狐媚謂多知講盡南華內外時徹底恣情仍跋扈如何及得歎文犧


瓢笠來朝又自由西風黃葉一江秋平生去住如流水是無心仝海鷗


家住長松已十春高藍幽僻靜無塵碧谿谿上年年月曾照雍門寺裏人


臨江渡口送歸鑣望轉嵩丘去路遙不識幾時還到此白雲未使恨全消


獨坐艸堂春又過高峰野鳥喚煙蘿都來室裏閒情貫不欲勞勞奈我何


吟行谿口海棠香何處漁樵歌正狂回首煙中秋日老不知別岫已飛霜


三月谿桃映翠微清香杳杳襲人衣當年開卻靈雲眼今日空教紫蕊飛


緊著芒鞋履素秋每將樵斧發谿頭無愁苔徑如油滑一直高歌到虎丘


艸織蒲團獨自揵江城村落可隨緣有時情倦思歸日好隱東山臥紙錢


破雨衝煙上五谿菴前楊柳鶴先啼殷勤傳得東林信猶是銅江只尺迷


隔江相望剎竿頭撩起還家已自羞況复重來石室裏投機卻道有來由


當頭裂破祖師關拍手高歌萬仞山莫道不能歸物外堂堂早已別人間


垢洗愚谿一鏡清等閒底事自分明白雲散盡堪消遣者裏如何有死生


為道已無老病催蒲團靜坐月初來空香杳杳塵消盡何必青蓮八水開


年來問道上嵩山萬慮全消心自閒祖印一枚君已得逢人惟說破三關


傳聞君自猒塵心下馬獨來訪道林會得無情解說法人閒何用更投簪


王家貴戚出珠扃靜向精藍誦玉經拋卻春華千萬朵喜從雲外一峰青


自是君身氣骨仙閒時騎馬過林泉茶桮消得無生旨成佛依然靈運先


長松松葉映清關四面軒囪道者閒寶劍拓來三尺鐵兒孫將去墮癡頑


秋開月桂映青岑香骨清氛傲眾林風味一般情自異幾番相對卻低吟


蒲團靜坐是生涯不履梁城來幾時快活水雲還自足黃精白筍亦偏宜


瓢囊笠子過百城涂路幾經秋雨傾來往嵩山千萬里飄飄贏得一身輕


已收寶劍截名根一缽翩翩訪道原昨日相逢彈指了更無餘事可談論


看破人情始愛僧袈裟叢裏學南能縱然未得輪王印也勝人閒短燄鐙


頂門有竅是吾徒百段真金艷最孤今夜寺前梅已破清香逗雪散浮屠


閒行步步入松閒埜鶴無心自往還胸次陶陶非外得十年固守一禪關


高高樓閣淨諸天空色分明散紫煙曳杖還從山頂去雙雙埜雉過秋田


龍山遠翠映精藍白石青煙古佛龕雲淨有時天際碧銀河斗柄下空潭


煮茗栽華白水鄉原無心法與商量有來此處求真解豎起一拳是所長


春來日照岳山幽茶灶輕煙散竹樓卻向柳陰陰下臥謳歌一曲更風流


衣珠皎皎本無塵曠劫都來體自真好謝情緣規一室莫教背穴纇精淳


深深結室古巖隈山靜從無俗客來今日相傳一口缽清谿取水地盧煨


一杖孤征艸木春楊華落落逐江蘋虎丘法印馮君弄莫使滔滔更問津


薄薄林霜冷石臺倚窗殘菊旁秋開晴雲淡漠君何處欲冥鐘聲出嶺隈


登樓春色上名園華烏啼幽萬樹煙宛轉人閒滄海水須臾依舊灌桑田


高僧本住在煙蘿引水灌園趁白波昨日東村看黍稷黃猿絡繹盜秋禾


楓林揭赤晚華香歸鳥聲聲啼過牆道者窮通兩不取陶陶一衲白雲鄉


百城相隔水和煙此去江南路幾千識得阿師真面目不教虛費艸鞋錢


春日微微春艸奢翩翩一鶴破晴霞山深徑僻無來往洒缽吹盧為鬻茶


雷驅電燿駭龍湫金粟鄞山幾十秋忽作雙趺金槨裏闌干怎教不多流


端明政暇謁雲居五蘊無床坐不如解帶山門千古事重逢莫教又成虛


逃禪學佛靜方修世外閒情也自由開寶寺前卓筆後始知無夢到丹丘


解后卯陽每歎奇逍遙只以死為期余留在越君還遠那得重逢論昔時


涔涔夜雨滴華欄艸閣翻經便畏寒慚媿昔人深雪裏幾番徹骨始心安


晚來曳杖步崔嵬緲緲銀蟾海上來不知此夜秋園裏華下誰堪奏落某


黔州楚水已從春簇簇煙華醉殺人欲識東皇何面目壹壹依舊在松筠


古殿鐙縣三世火高峰日照五谿煙婆娑遮莫成何事祇為先宗譜未傳


戒學長松十見華身心鍊得似輕霞黔山楚水閒無事盡日菴前送去雅


獨把蒲輪坐六時窮奇入玅兩無欺分明得了云何得月色谿聲許自知


禪心道韻飲桮蛇說有談空算海沙逼直相逢彈指了眼中何處見空華


雲收霧斂見晴空雨後江楓半是紅開眼不隨情物轉依然一性是圓通


柳陌華皋寂滅場晨鐘暮鼓見空王兒曹若作尋常事依舊悲風萬里揚


曙角頻催聞誦經天華款款散前庭眼中莫被塵沙翳才有纖豪便喚惺


項上鐵枷苦自贏不如放下便心怡風晨月夕馮高枕管甚冬寒夏熱時


萬象之中獨露身此言猶是落疏親何如飯罷蒲床上一枕長松白日淪


日日板聲鳴唧唧不知何事苦相逼一拳打倒月當天萬里寒空明一色


說得脣皮鮮血來不如一埽毉雲開峰頭白浪三千丈火裏蝦蟆躍五臺


盡道腔中日日煩欲捉不捉此心猿回觀明月指頭上何用別尋自苦冤


當時身毒一拈華直到如今掜死蛇不若和拳都打落只教黃面也吁嗟


石龜躍入僧堂裏觸碎聖僧八字眉露柱鐙籠齊笑倒如何大眾不曾知


僧堂默默此經行箇箇眉毛眼上橫只解低頭合著眼不知日已曬三更


山門楊柳日東斜又見秋風送晚雅一缽辣羹纔喫了禪床依舊漉空華


八萬四千毛孔裏孔中一一五須彌如何各各不相見卻到堂前覓指之


鶴隨錫杖上黔州貓仲侏離乞食愁漸漸聞熏從化了清風明月一歸舟


欲溯曹谿可力探將行還止不羞慚當時東院年多少猶自區區謁指南


鍊師築室紫霞峰鑿得仙源旁赤松靈物也知道骨異偏將甘冽應玄宗


子賤重來負一琴非仝任力獨關心依然三得君當重莫教無歌五褲吟


荷華滿院子鳺啼風遞幽香遍五谿不是老農偏愛賞從來高士也曾題

