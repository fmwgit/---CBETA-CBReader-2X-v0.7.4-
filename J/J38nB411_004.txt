嘉興大藏經（新文豐版）數位版, No. B411 德風禪師般若語錄


清閒獨許野僧家蕩蕩無拘我自誇有時鬧裡安身處有時靜處薩婆訶


一片白雲舒復卷個中無意可相留有人問我家常事日日三食飽便休


多年活計在茅蓬門對前岡幾樹松宛似羅浮圖畫裡山盤水曲妙難窮


一住雲鄉幾度春但聞花鳥語頻頻芒鞋竹杖常隨我卻似孤雲野鶴身


疏親不問個閑人枯木花開劫外春茅屋三間天地闊半簾明月照幽身


茅蓬結就白雲邊幽靜無人草木鮮幸得山僧無別事哩囉一曲唱寒泉


破衲芒鞋三月天桃花鮮笑碧溪邊團團矮屋人來少惟見白雲飛滿川


無事於心作麼親那容卜度覓佳珍個中會得真消息泥團土塊解翻身


道人閒處了無思兀坐長年半似癡偶對西風拈一偈何常搜得古人詩


春風拂拂菜花香底事分明不覆藏會得其中端的旨行人切忌謾商量


秋至梧桐葉亂飄山居一個度雲霄長年無客來相問林鳥聲聲伴寂寥


我住新溪三兩載常來花鳥語喃喃山僧已得其中趣那許閒雲到草庵


浮居獨自把舟撐笑指光陰水月忙野人喜唱無腔曲凡聖多來學我狂


山水中人樂且多隨方消遣興如何隔岸幾聲漁父笛水清魚現弄伽陀


逐浪隨風始暢懷波平月現畫圖開滿目江山延故客略通消息與人猜


甘自浮居江上飄泊舟坐看水雲朝沙鷗也愛清閒好情願飛來伴寂寥


毒口傷人心已慈不思名利轉呆癡半生活計江湖上日聽漁翁唱晚詞


誰道居山不見山許多田地屬多年蒼松翠竹常相伴那有閒情敘市廛


平生性懶似閒游結草栖身看水流幾陣竹風穿耳過了無一事掛心頭


踏遍諸方懶出頭溪邊林下我甘休獨憐漁父江湖上箬笠扁舟撥棹游


浮世輕飄懶指南諸方韻過被渠瞞接棹實難行化處昂然清享已心安


結草栖身近泖河常聞漁父曲聲和柴門竹屋繩床睡日到斜曛夢未呼


道人弗與世情纏一室香消竟日閒二時茶飯尋常過坐對松亭看鳥還


毫無一法絕牽纏獨自逍遙到處閒木石山川增我興常同埜鶴伴雲還


山光潭影日相纏漫味林間月一灣誰識野人長快樂多栽松竹引風還


草室棲身心亦休諸般事業一齊丟枯禪把守非問外樂得清閒自放收


草室棲身心亦休浮軀寥落亂峰頭退步不知誰是我落花流水過荒坵


草室棲身心亦休倏然風過樹搖頭難瞞大地英靈子歷歷明明夜不收


草室棲身心亦休忽聞花鳥弄枝頭和風搖競人家見暗通消息許誰酬


草室棲身心亦休客情交接實難留埜人總是閒飄蕩拍碎乾坤亦可憂


草室棲身心亦休出雙空手亮悠悠有人問我西來意道破尋常特地愁


草室棲身心亦休白雲來去甚相留逢人畢竟舉何示略通消息滿林丘


草室棲身心亦休衝開四大盡撐浮神僊秘訣人難測一道馨香六不收


草室棲身心亦休尋常疏性懶呼牛鳥含花吐枝頭上古往今來覓處求


草室棲身心亦休恒沙諸佛盡搖頭筆尖吐露誰能會萬古從來不斷流


恰逢五九住華嚴耕種方方六畝田柴米油鹽何所至尋常營口地頭鮮


身心疲倦懶談禪竟日長眠腳向天了然不管人間事猶愛黃鶯樹上喧


身心疲倦懶搜尋日逐逍遙萬慮沈饑來一缽千家飯閒向盤陀石上吟


身心疲倦懶行游溪畔人家報早秋猶有籬花添瑞彩其中消息許誰酬


身心疲倦懶栽培獨自閒閒坐石臺清淡一生圖快活管教到此絕疑猜


身心疲倦懶吟詩兀兀癡癡獨坐時忽見林間歸鳥集斜陽寒影照西渠


熱風吹至漢溪南雖寓華嚴息足難尋常七事真難備巡兵過往帶泥蠲野獸飛禽誰抵敵兒童故意放牛眠不是有心成偈頌看來光景急須還


暫借華嚴掛錫瓢無柴無米亦清高獨怪村鄰傳信息何必空勞終日朝欲退此方生別計難為請主犯人苗休心總是山家志隨機應變度雲霄


聊贈我兄一首詩好須仔細暗推惟風行草偃他年事無負今朝同社時


處處彌陀本現成何須向外去搜尋洞然一著分明也春鳥喃喃鬧晚林


眉毛罅裡納須彌兩眼空來海嶽低正值秋光天際曉一輪月桂出雲衢


突然平地起高峰縱望巍巍倚碧空頓落千山眠腳下舉頭惟見日輪紅


拂拂和風動地愁機緣相合未能酬三番呼喚三番應歷歷分明夜不收


知道維摩今日來霜風瑟瑟菊花開何人此地傳音信及至相逢口不開


一旬花甲翻身轉直與趙州壽算同個段風光兄自樂清笻長伴萬年松


了了分明體自如無拘無束一殘軀其中若解知機變便是人間個丈夫


徑宗有個本來人覿面分明認得真不是山僧重露布一番提起一番親


雙親已故好修行莫負從前習咒文直下到頭能自信腦門已著鐵三斤


靜聽黃鶯樹上鳴一歸何處甚分明不須向外閑之遶就此翻身樂太平


個事須知信實然了生一句貴心堅饑食渴飲無他事好誦彌陀十萬千


杲日當空萬物春山河呈瑞露全身其中消息誰能會爍破虛空一片心


我愛水兮汝愛山晴巒碧沼共盤桓兩重公案齊拈出勿使當場落二三


瑞翁性喜伴雲居朵朵祥巒助道基心地花開須善護莫教花謝退身遲


成道已來無盡春和風吹薦百花新直下了然如今得鼻孔分明搭上唇


渡頭無客望西東把櫓何人沒興逢波浪滔天消息露月明清徹為誰通


清風明月滿乾坤鬧市場中莫暫停彼此雲山無別業鶯啼喬樹一般春


秋遇蓮香話舊機無緣談動道情希諸方語句堪親近此事常常活處提


喜折寒梅意思濃紛紛玉蝶鬥芳叢闇香春土飄衣沒疑是盧浮圖畫中


拍破虛空裂兩傍眉橫鼻直露堂堂西來的意分明了切忌為他向外忘


了凡須透祖師機兀兀孜孜莫放渠世事文章閒涕唾出塵端不在詩書


黠禪年老不停閒日念彌陀八萬千念到無心雲散處方知遍界是心蓮


當機一著絕商量括地金風為舉揚直下個中通消息風從花裡過來香


知理全然慧性同好生參究急追風不須向外生枝葉心鏡常明一默中


請問欲休休不休白雲來去自相留撐天拄地難藏覆一喝直教水逆流


杲日當空萬物欣子規聲徹孰知音其中消息堂堂露爍破乾坤亙古今


丙申曾謁已投言己酉光臨法道傳今日欣然又相見大家共敘笑喃喃


惟兄相對可酬言舉示諸方摸鼻穿獨許玉梅含蕊笑春光落落鳥能宣


諸方雲水慕清標落落聲光不可描消息時來難晦隱象龍濟濟望中朝


喜君自信了無疑格外全提若個知何幸今朝親識面同門合調應相宜


己酉初春撞我來坐談片刻笑顏開個中消息原無別花鳥聲聲絕意猜


信手拈來事事全言中有意莫增添分明指示人皆見一片風光大地傳


古松千尺護生辰底下誰知有茯苓滿面和風成露布一般光景劫前春


出語應時及節何用斯文粧說若是作家漢子更不思議轉別


隔江招手信音通純日逢君語笑中會得個中端的意桃花依舊笑春風


舉音動舌自天然信是逍遙到處傳會得摩訶端的子大千總不受人瞞


要明生死又何難日用尋常事事便眼色耳聲俱是道明明會得不須參


我近水兮汝近山其中消息向誰看祖翁留下一句子直至如今說未完


寬廓團團別一天巨庵迥迥突高川一般消息誰瞞隱獨許其人帶信還是渠非渠猶堪語卜度那容事事全波斯鼻孔能開笑收入虛空畫裡傳


悟得心王冷似冰浮軀坐對石風屏善人在此拈來看反覆之中面目清聲前有意休他覓句下無私善自聽有人問我其中事別處桃花映水明


余乃出世上洋東相近川沙顧氏宗流年二九華亭所行化當湖空合空般若華嚴藏幻質湧蓮孔福豈神通語錄刻成幾十首何如黃葉付東風


自笑野僧家逍遙物外奢心境緣無事即聽水邊蛙林間歸鳥集石畔有人家懶打諸方鼓隨分度生涯六月炎天日青苗拎轉葉大家忙車水白汗通流出脫下娘生褲皮囊多打濕風吹眉毛動知恩方始得我寄慈航一葉舟力窮疲倦懶呼牛搬沙運土尋常事誰識區區這一頭


六出飄飄大地春乾坤一色淨無塵山林處處呈祥瑞更有梅花分外新


乾坤純一色大地盡皆春最喜梅稍月清香暗噴人巖前梅放數枝春野鳥來朝唱得頻獨愛此花清自媚色同明月本天真


靜處安居喜暢懷別無餘事上心來世間多少閒家具我自甘休逐日挨


疏慵情願守清貧無喜無憂過幾春來看橫溪流水曲月吞碧沼亦甘心


庭前梅蕊笑春風花鳥飛飛帶意濃引動詩人吟未至相呼相踏為誰工


偶過書齋宿幾宵珠簾粉壁雨飄飄驚動詩人眠未穩花鳥啼春送信朝


問我悟由實不知終無形相累人思鳥含春色啼高下梅吐枝頭帶雪肥


本分一著子六賊難搜處無事不包容慇懃常護取


慇懃請問做工夫送飯搬茶二六呼善人觸破本來面天曉鳥鳴會唱歌


本性活潑走諸方速來速去沒遮藏因為有形常出現呼人喚物放毫光


心能化物萬形倉性自排賓效十方有情畢竟行事提名榜首肯承當


本來面目闡人移驚動諸方莫放渠道得十分端的意廓開大地露玄機


耳目親臨要認真不可收放與驚人相逢切莫舉別事直指單傳用記清


善人記念活觀音接引同成佛子孫大道不須分左右昂然清向會提名


自笑蓬頭個野人長年禁足絕囂塵二時茶飯尋常過日聽歸鴉噪晚春


曾到雲間走幾遭芒鞋踏破浪滔滔流年四九三十六且向瑤臺守寂寥自得清貧常快樂多般事業靜中消三食飽饗維摩供靜炷旃檀日幾條


偶過書齋一敘談竹風穿耳話頭圓融通掃室誰人舉集事相歸和韻寒


日用尋常凡事周吞天蓋地伴誰遊四維上下難留住一個長人沒處收


每日金風吹向西飄颻黃葉落秋隄文人盡向籬邊過作偈吟詩古有奇


一言餘事盡虛行觸破凡情理不輕分付當人誰著力相傳大地弄浮名


看經移案就分明顯露無人道得清古今剖斷誰相應出口親言莫認真


但說修行作話因追尋六字不非輕分明報道從頭看只在水清月映心


我看浮軀不久長指南話北不須忙活潑音聲隨風轉意氣昂然沒處藏


九月摳衣踵大門坐談清句不非輕個中端的誰人究拊掌呵呵笑不停


嫦娥頗放使人疑突駕祥光切莫移動用之中時出現發運收藏竟會提


美事全憑依理舉聽聞消息有誰知昂然承受人人愛大道分明任所歸


思親憶母道心高孝念時常不放撓堪問個中留意思相看行善有誰搖


松風昨夜熾燃吟驚動諸方急用尋拊掌誰人相應和何須別向與神明


達本還源世上希承誰恩力摸東西意會收藏瞞不得大千沙界總皈依


不是香兮不是爐耳聞消息莫蹉跎尋常作用頭頭現佛國遊行會唱歌

