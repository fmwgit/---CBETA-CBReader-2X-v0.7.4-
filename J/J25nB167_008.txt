嘉興大藏經（新文豐版）數位版, No. B167 徹庸和尚谷響集

曹溪一滴卷之八


參禪如覓仇， 無事強添愁； 若要心自在，
除非死對頭。


參禪起疑情， 如山塞住面； 沒處下心思，
日在東邊現。


參禪到罷功， 心意自然窮； 目前如有法，
還是運不通。


參禪纔攝心， 便被心所礙； 形影不相離，
何時得自在？


參禪不是習， 參禪不是修； 生死不明白，
只向本參求。


參禪不是止， 參禪不是觀； 一箇疑團心，
鑽在話頭上。


參禪只要明， 不是專去妄； 把這生死心，
翻將過來看。


參禪無智巧， 只要妄緣了； 心歇即菩提，
莫更從頭討。


參禪參者箇， 舉意處便錯； 擬欲問如何？
便與劈面唾。


參禪參萬法， 那吒遇黑殺； 夜轉奪命符，
兩眼盡突瞎。


參禪參狗子， 當門便打死； 捉敗老趙州，
勘破這些子。


參禪消息通， 心意全不會； 春信到枝頭，
萬物猶如醉。


參禪莫思多， 思多轉迷瞞； 多少參禪客，
只向意裏忙。


參禪何所得？ 萬里徒跋涉； 家住海南西，
日出面前黑。


參禪何所了？ 中天明月皎； 只此妙峰山，
德雲何處坐？


參禪達至理， 不離日用間； 春夏秋冬佛，
東西南北天。


參禪得佛時， 不離五蘊心； 不是身變化，
只是識性停。


參禪有法則， 全身臥聲色； 日出滿江紅，
薄暮通天黑。


參禪參不著， 胡僧亦錯過； 堆堆熊耳峰，
九年長枯坐。


參禪有所得， 打殺這奴賊； 參禪無所得，
打殺這奴賊。


參禪參得時， 參禪自不識； 參禪參得識，
辜負諸祖師。


參禪為不了， 強立一箇參； 若是上上士，
直下便承當。


參禪者件事， 宜要大根器； 鄙志狹劣兒，
終是望崖退。


參禪莫求真， 求真妄轉生； 波停即是水，
歇即菩提心。


參禪莫怕死， 只要知道死； 我身即虛空，
死個甚麼子？


參禪無一能， 只要心地平； 汝今莫狐疑，
密密是家珍。


參禪這個人， 了了亦非真； 法法都不是，
瞎子睜眼睛。


參禪須決擇， 水底看明月； 分明在目前，
撈起他不得。


參禪沒安排， 休使心意猜； 三界無繫縛，
那個入母胎。


參禪等虛空， 一物更莫提； 絲毫如不了，
萬劫費心機。


參禪存知見， 昧卻主人公； 一翳在眼時，
空中花片片。


參禪絕疏親， 無古亦無今； 欲識禪宗旨，
泥牛水上行。


參禪非小可， 如與萬人敵； 一擊破重圍，
處處狼煙息。


參禪參何物？ 法界沒依止； 縱是張僧繇，
難描這些子。


參禪有別旨， 不屬見聞知； 兀兀似枯椿，
聲色如木石。


參禪無別法， 不使念頭雜； 魔佛盡皆揮，
說甚無生話？


參禪要決定， 步步往前奔； 不下死工夫，
何時得相應？


參禪如覓物， 翻過古窠窟； 撞破太虛空，
還在舊落處。


參禪勇猛力， 勿使有空隙； 坐斷命根時，
渾身赤歷歷。


參禪如上陣， 拼此一生命； 趕罷心也酸，
加上鐵拄棍。


參禪莫生厭， 堅久自成片； 默默不移時，
賊在家中現。


實際理地不受一塵；事相門中不捨一法。於此會得，鳧鴈孔雀飛舞翱翔；其或未然，寶網光重為說偈。拈疏云：諸檀越大家上。


謂是夷齊，卻不去採薇；謂是巢許，不洗耳前溪。疑為伊尹呂望，不聞永鎮邦畿；好象吳泰伯，斷髮文身走入千巖萬壑裏，為甚的受冷耽饑？莫不是淨飯太子捨金輪王位證阿耨菩提。


曠大劫來從聞思修，娑婆界內施大無畏，人皆以耳聞，獨我以眼聽，獲二殊勝、四大思議、十九說法、十四無畏，是故我名為觀世音！夜叉、惡鬼、毒龍、猛獸，生死趣中聲叫聲應，叫處即應不離爾近，你受苦時正我心病，是心病如何不應？出入爾邊說汝不信，為汝不信累我成病，從劫至劫相連綿，要窮除是虛空盡。


耳裏聞聲，口中食味者，些子不費纖毫氣力。大海中風吹浪滾，小村裏雞啼犬吠。休說從聞思修，謾言入三摩地；昔日祗洹精舍，二十五人中第一。


一陣腥羶氣，特地往西來；吹到大梁國，平空起骨堆。打落當門齒，絕江去過魏；自後熊耳峰，日日禍胎起。毒他毒不死，逐他逐不回；兀坐碧巖前，含嘿不出氣。遍地一國人，都沒奈何你；霜寒雪飄飄，凍徹你精髓。不是神光來，看你如何起；送出五乳峰，都盧一張嘴。最後去活埋，又留一隻履；咦！這隻履千古，與人作禍基。


唯舂不起，大石墜腰；腳腳踏著，下下實落。紅穀白米，努力磕磋；十斗一臼，五斗窩。愈舂愈白，轉掃轉多；米熟了未？只欠篩簸。


寒山今已去，拾得不復有；天台空千載，花開還依舊？拾得真拾得，不是偶然稱；常時把掃帚，無人處噓聲。豐干何處人？每自乘虎出；到處沒相知，寒拾是心腹。南無文殊尊！南無普賢父；應供正遍知！如聲叫空谷。


白雲幾片，清風一線；拈頭作尾，補成一件。年老眼花，氣衰力倦；更有一縫，虛空那邊。


讀罷殘經，月將為落；念爾沙彌，添香則那。目不識字，合掌已過；甚深法藏，南無南無。


大海在手，虛空在口；象罔之珠，忽前忽後。龍虎聞經，拏攫哮吼；善哉尊者，將何為咒？


千重山裏，敷草而坐；鬧市街頭，攜杖而過。身似閒雲，意如野鶴；我無道德，何從欽著？


大哉至教，不可思議；此妙法門，曠劫難遇。我今一見，精神超益；始終不離，因果同時。剎海毛端，一念三世；不去不來，非他非自。如大圓珠，方方皆是；渾絕上下，了無彼此。如琉璃瓶，盛多芥子；粒粒分明，纖毫不隱。住一切住，起一切起；毘盧遮那，法界眾生。肝膽相連，中間無倚；是故善財，悟入法界。五十三人，互換皮袋；外道天魔，惡王淫女。劍樹刀山，濩湯爐炭；無孔鐵鎚，嘉州大像。去一就一，轉成戲謗；取正捨邪，覿面乖張。不用親疏，不分內外；以少方便，得大自在。不歷諸地，不論僧祗；道貴平常，大心凡夫。一下頓證，十方輕快；了了圓明，永無罣礙。


竟日清閑無一事，心中猶若太虛空；虛空但空無一物，心內青天數萬重。


閒來徐步謾徑行，拳山枝木可乘陰；回觀蟻聚叢沙裏，笑我來生三界身。


鑽頭刺尾實奔忙，面前不透幾多難；如何不走來時路，卻在這裏撞紙窗？


近視旁觀似轉身，定看依舊是橫行；多少世人觀不足，者個眾生笑殺人。


螢火之光執幾多，腐草尚不能奈何？學道不知心地者，看燒須彌著也麼？


當頭一棒破天荒，耀古騰今赤骨寒；海宇一吞雲外去，癡人猶在是非關。


多年六國未寧，今日通身快樂。明月拿在手，青天覓不著。活活活！萬象森羅都拂卻，誰解當中一點惡？


大用堂堂現前，不離聲色語言；只要直心直行，自然處處方圓。


大用堂堂現前，落落乾坤兩邊；拄杖直通上下，打盡此土西天。


大用堂堂現前，城中車馬駢闐；都是穿衣吃飯，莫教念佛參禪。


大用堂堂現前，多年枉費鑽研；今日當機劈面，擬著依然半天。


大用堂堂現前，丈夫志氣沖天；遇佛當頭一棒，只教海宇平恬。


若人欲識天真佛，只向穿衣吃飯觀；曠大卻來無面目，切忌當機喚作禪。


不須端坐與忘情，此事猶來者麼寧；入水入山隨他去，到處拈土便成金。


多年嘗慕周金剛，今踐金剛大道場；進步燎空青龍鈔，回眸便是寶華王！赤體只教捱白刃，通身那許更商量；參罷吾與真面目，山茫茫又水茫茫。


庸普通通庸普通，徹迫窄窄徹迫窄；木人夜半火中回，撞著石女笑咳咳。秤錘飛出井欄來，鐵牛頭上三點血；個事惟許黧奴知，胡言漢語難辯別。


前世他負人，今生汝殺他；一般甚慘惡，冤家對冤家。猶如雙輪車，展轉為高下；何時得休歇？南無佛菩薩！


隨身生就天然羽，從來高下任吾舉；而今誤中牢籠計，一踏繩頭飛不起。


來時翩翩逐隊行，去則群歸爾獨殃；但恨隔江難救汝，此情付在急流湍。


昭靈一物與我同，吾人何不揣心中？頃刻教他毛羽落，聞聲爭忍下喉嚨。


一陣飛鳥下平川，中間數箇不能還；只為饑腸來乞食，那期特地遭他網？


大夢宅中誰是覺？迷魂陣上孰為真？閒來極目頻頻看，得自惺惺有幾人？


三界依依如狹器，四生擾擾若狂蟻；啾啾亂鳴鼓方寸，不向缾頭空處飛。


西方慈母號彌陀，憐子心誠劫劫波；貪玩著珍樂戲處，喚不回頭爭奈何？


人人自有親爺娘，不識輕拋在別方；一喚便聞攜手去，這回不用別商量。


極樂國中諸臺觀，半入空中半入林；此意初無人作者，悉是如來願力生。


眾寶器中純妙味，意欲食時即現前；食已不知何處去，天華散落滿林間。


八功德水沐金軀，至頸至膝不相違；浴已各坐蓮花上，泰然心意樂無為。


善因惡果自抽芽，生時喜悅死時嗟；一夢做回形忽異，這番撞入別人家。


恩愛倏焉成離別，送到窮山哭未休；忍泣不哀含淚處，山河草木也生愁。


為愛西方祗樹林，萬古千秋不凋凌；不知何處來春意，晝夜嘗聞說法聲。


一出頭來髮紺青，七寶池內浴金身；徹體瑩然琉璃色，原是娑婆那處人。


子母相憶要情深，情若不深沒處尋；試看目前啼哭子，哭聲極處見娘親。


鳥語風聲皆念佛，樓閣花臺盡談經；音聲相聯無斷續，喚醒閻浮夢裡人。


黃金臺上優缽枝，根在娑婆華在池；根若不枯華自茂，根枯便是葉枯時。


寶珠網間玻璃鏡，玻璃鏡上有文名；不是他方諸佛子，便是娑婆國裏人。


七重行樹周匝圍，七寶池中鸚鵡啼；聲聲只念彌陀佛，天鼓鳴處逐花飛。


清旦盛華供養佛，食時將至便歸來；經行不離方寸地，從君謾說有徘徊。


兄呼弟應出塵埃，數朵蓮華池內開；旨告十方諸佛子，佛國相攜歸去來。


音樂鏘鏘震空來，接引此方眾善才；多年枉作沉迷客，而今覺地拂衣回。


腳踏坤維望西程，望見西程路轉深；李陵雖然居北塞，到底還是漢朝臣。


時時只念安養國，不知何日到華池？稽首瞻依彌陀佛！惟願慈悲親接之。


界名堪忍實堪忍，眾生忍苦自甘心；堪笑他家癡兀子，不羨蓮華國裏人。


早辰歡娛暮悲傷，樂未畢而哀繼然；吾人不識哀樂事，辜負東風一夜涼。


貪嗔癡愛如火聚，一聲佛號似雪團；一念綿綿常不絕，猛炎勝處白蓮香。


人言舉世皆醉夢，我說醉夢有醒時；惟飲狂泉水一滴，只至如今迷不知。


娑婆極苦幾人知？奈何眾生一味癡；百年換去三身世，那似西方一食時。


纔得相逢又離別，百年已經幾別離；此別不知何處去？莊周蝶夢滿天飛。


一劫劫了又一劫，劫成劫壞無了絕；只因這念愛離情，生生死死無間歇。


幾根骨頭一段肉，一張皮袋一握箸；若將此身來作我，北邙山下許多身。


劫劫只任這乾坤，生生不離此四生；朝朝只是這般事，哀哉這般沒量人。


西方之樂真常樂，天宮之樂五欲樂；若以五欲比真常，便是丐者同王坐。


可笑道流張平叔，強將極樂比金丹；海島若為究竟處，天宮人不往西方。


空處識處皆幻住，非想非想總非真；縱饒安養與兜率，也如水上一漚生。


劫石成壞數萬秋，滄溟遷變亦難籌；娑婆幾度須彌改，蓮臺依舊綠水浮。


無量劫又無量劫，無量劫中無數身；反思無數身中事，今日都成夢幻影。


閆浮極苦并極酸，西方真樂及真常；願與此土同心者，生生世世樂長安。


位登九二終是幻，功高一品豈逃亡；說與當局英靈子，莫待臨行一著忙。


漢末三分唐五代，算來已是幾興敗；於今喬水尚依然，輩輩君臣皆安在？


吁哉吁哉苦娑婆，寒暑交攻患難多；不似西方安樂國，四時常自處天和。


一朵蓮華一尊佛，不由父母受胞胎；壽量無邊喻劫海，丈夫何不歸去來？


來生三界無別法，都緣一點貪愛心；貪愛若除煩惱斷，如鳥飛空任縱橫。


逆水撐船用力多，順浪移舟不由柁；忽然行到湍流處，拍掌捶胸始覺訛。


殺盜婬如猩猩酒，又貪其味又知苦；依稀不覺遭他捉，渾身血肉從頭數。


滿腹文章蓋世才，都送荒郊土裏埋；恰如鳥跡空中過，一去於今不見來。


潼關明輔今何在？赤壁周郎命不長；至今九里山前過，令人追憶漢張良。


北邙郊外古松邊，野婦黃昏燒夜錢；三奠酒漿三叩禮，一聲爺罷一聲天。


愛河波深沒奈何，自家瞞昧自彌陀；無繩自縛堪忍國，苦到如今出也麼？


刀山劍樹周圍布，濩湯爐炭橫交馳；念彼一聲彌陀佛，翻然變作八德池。


寶雲遍覆寶國界，無邊樓閣列參差；寶光隱隱交羅處，鈴鐸徐徐輕動之。


簷蔔華開滿林枝，便是西方遊樂時；童子去攀多羅樹，鸚鵡頻伽似不知。


微風習習入華叢，浪靜波澄根已萌；也自得他輕動力，玉胞胎裏碧芙蓉。


七寶莊嚴黃金地，黃金地間八德池；寶光忽飛香忽發，池底又開華幾枝？


西方生地果奇哉！塵心淨處覺華開；不似此中情欲本，臭皮囊裏出頭來。


再無愛欲與貪嗔，其國尚無惡道名；坐臥盡皆純真境，往來都是菩薩人。


其國人民身長大，不知幾千萬由旬；處處皆有寶衣服，珍饈寶座自然成。


每日焚香祝上蒼，不求仙界及天堂；不羨王位并宰輔，惟願臨終往西方。


不須分作十六觀，不須更作三等乘；但觀一尊彌陀佛，百千三昧一時成。


初觀彌陀是一丈，一丈轉作十由旬；及至觀滿虛空際，彌陀與我同現身。


觀法不熟成妄想，妄想破則成真諦；真亦不留妄不立，便是當頭作觀人。


欲向彼中登上品，先從此處識一心；識得一心無剩法，便是蓮華國裏人。


心是彌陀身是國，耳為蓮畔眼為池；佛亦不來我不去，生不生時獨自知。


彌陀之願我之心，若水投水冰合冰；願滿心圓垂接處，琉璃盆中寶月明。


情一斷處極樂客，念不清時娑婆人；欲得我處生他處，先須我心合佛心。


愛河闊量萬由旬，漂沒閻浮世上人；波濤洶湧幾千丈，不知何日得澄清？


毒名愛欲與貪瞋，誤服而今久失心；不信此方良藥好，縱他扁鵲也無能。


一重清念一重波，佛為眾生沒奈何；拽斷念頭不復續，西方歸去禮彌陀。


曾見老猿生二子，子聲叫處母聲隨；一旦子遭人毒手，連母之命總成非。


又聞昔日呂丘亮，移舟每濟窮途人；寶刀不受沉江死，殺身成人蘆丈人。


佛為眾生起大悲，眾生受苦箭入心；塵點劫來不疲厭，寧有幾箇知恩人？


人生聚散都不知，稱此光陰未謝時；乘空偷閑且念佛，火坑種下白蓮池。


彌陀元是自家身，枉費工夫向外尋；識得自家真面目，快哉拍手笑吟吟。


蓮華都從心內開，彌陀不自性外來；驀然鼻孔繩索斷，滿目輝輝七寶臺。


眼見眼為真淨土，耳聞耳是活彌陀；父母本生明歷歷，不識何緣隔住他？


歸去來兮歸去來，寶池優缽羅華開；抬頭猛省從前事，佛國一去不復回。


曾見輥彈之螳螂，一片精神裏面藏；皮肉頓消功業就，一翅飛起作金蟾。


又曾見箇蜾臝蟲，啣箇螟兒在窩中；似我一聲下一懇，叫來叫去與彼同。


若人欲知今時佛，今佛還是古人成；今人欲到古人地，須如二蟲之用心。


天真父子別多時，轉覓轉逢轉見遲；為何屢喚屢不應？無他只為一念癡。


萬慮齊冰意坦然，惟有一箇念心專；念得念頭無處著，壺中別有一花香。


大地都作琉璃色，虛空亦是七寶成；彌陀不知何處住，蓮華卻向此中生。


逢人勸念阿彌陀，自利利他功行多；勸得十人生淨土，我身自證六波羅。


父教子勤脩淨土，夫勸妻急念彌陀；大家團圓歸佛國，休使流落在娑婆。


陽惡陰險幾萬端，鐵人聞見也辛酸；堪歎娑婆癡業子，屢遭刑慮不知傷。


造十習因成地獄，脩十善業樂諸天；苦樂二途都不到，華池又綻一枝蓮。


淨土永無三惡道，亦無善惡及陰陽；受用勝過天萬種，故曰極樂無有上。


丁蘭未足稱全孝，王祥難盡報脂甘；雖然臥冰并刻木，不知魂魄在那方？


世間若有真孝子，度脫父母生西方；此是至孝無過上，幽顯兩地獲清涼。。


人生大似蠶吐絲，愛繩牽裹沒回時；吐得絲成無事後，連身共繭下烹池。


苦海重波渺茫茫，問予何是救急方？只須一句彌陀佛，念得通身徹骨涼。


十方諸佛廣長舌，讚歎西方淨土人；釋迦折服彌陀攝，幾番勞碎老婆心。


琉璃地上莊七寶，樓閣花臺勝妙好；光光交羅無暫歇，如夜暗中燃炬火。


寶樹林中握手閒，一步行時一步蓮；忽聽丁丁音樂至，元來又是散花天。


八功德水響潺潺，流聲急處讚空王；洄漩便有菩薩現，一一菩薩放寶光。


眾寶樹下琉璃殿，琉璃殿中獅子王；獅子放光照一切，但蒙光者獲吉祥。


一朵紅蓮浮水面，光輝映奪諸人天；瑪瑙池邊呈瑞彩，照見父母未生前。


十方諸佛廣長舌，誠言共讚阿彌陀；彌陀又讚此土佛，堪忍久住在娑婆。


八萬四千白毫光，宛轉猶若五峰山；寶蓮目如四海水，故稱諸佛中無上。


無量無邊之劫海，無量無邊之行願；劫海有盡願無窮，故我稽首無量光。


南無十方法界佛！南無本師釋迦尊！我今發願亦如是，願我當來證後身。


三月三日翫月時，半箇銀鉤掛天上；是日與公相聚首，爭奈人圓月未圓。八月十五翫月時，一輪明鏡秋江上；是日與公隔地遠，又見月圓人未圓。人離已是分兩地，月缺依舊不離天；月缺不知可有意？人離心內大不然。此時此夜中秋節，千門萬戶對樽前；宇宙山河同一色，嬋娥一夜不曾眠。團團遍照四神洲，不在天上在指間；與公相去萬里遠，萬里同看一月圓。


一榻蒲團一篆煙，孤孤相對兩閒閒；忽然覷破水中影，廓爾身如碧落天。何處蟬聲鳴唧唧？隔林石咽冷涓涓；明月不隨流水去，夢回高臥白雲間。


一番別子一番驚，是非榮辱不由人；累重始知身是苦，貧來方覺道為真。心性相投纔是友，語言不合總非倫；此日分攜無別囑，獅兒莫戀野狐群。


隨順世緣住大方，目前無法得真良；婆須無厭憑淫怒，龍女善財作梯航。時時相應天花墜，日日清閒寶藏將；不忮不求無怨欲，衲僧何處不清涼？


無事山房門不開，碧垓香草夜抽臺；此時身在雲山裏，猶夢雲山坐天台。


困臥蒲團綠陰低，孤孤一鳩枝上啼；夢中家在萬里遠，聲聲直喚到滇西。


游遍三峰五嶽，歸來屋裏洞天；縱饒上方物色，何如此地心田？


孤峰頂上草廬，不屬中間內外；身似白雲縹緲，心如流水自在。


磐石三生心念，菴頭萬古雲煙；野性懶從人世，都由此物留連。


山色重重夢裏，溪聲派派枕邊；欲識玄玄公案，黃粱未熟已前。


持魚上岸，賣錢沽酒；波浪生涯，日日皆有。


入嶺歸來，身心憔悴；日圖三餐，夜間一睡。


墾土掘地，種瓜得瓜；百般手藝，不如莊家。


不解生理，秪會牧牛；今日者邊，明朝那頭。


巖居已久，日愛打眠，拖白練飛，來宿在簷，前笑山猿，池中捉月，林外指天。


空樹為家，半片籬笆，每日裏，吃些巖麥山麻，況甚麼皇宮快樂、人世榮華？


肩鋤樹下，掘土坡前，猛抬頭，忽見紅日半天，歸家去，漫熬松柏、細煮清泉。


盤桓峰頂，蹴踏懸巖，望溪邊，童兒不見回來，莫不是，東村托缽、西市赴齋？


鬱密林深，水石幽清，茅庵中，惟我師弟兩人，悶來時，山頭摘蕨、澗下採芹。


蟾鳴樹杪，鶴唳巖邊，閒道人，不掛些兒世緣，山中樂，松花半嶺、茅屋兩間。


寂寂禪關，密密雲煙，庵門外，只聞鴉雀爭喧，閒無事，饑來吃飯、困時打眠。


不交公卿，不結王侯，白晝中，自有猿鹿來遊，到晚來，清風作伴、明月為儔。


息小人之口是不言，調大眾之心惟以寬，厚事每悅己者不如，謀多遂心者而非福，知止知足，無恥無辱，此之謂大福。


養道德之機，非靜難成；求世間之事，不謀難遂。善反於心者皆良，欲役於物者不利，知安知榮，識進識退，此之謂大慧。


脩行若問參話頭，須如失物去尋求；疑而莫怨莫停息，得見原珍始可休。


參禪如人出遠路，舉頭常自望家邦；歇處不停關隘透，不須百日到長安。


話頭初參不上時，多因雜念障所知；札住兩頭中莫放，目前勿論見功遲。


疑來疑去轉疑難，晝夜相妨如泰山；個中疑處輕磕碎，一味柔時便勝剛。


疑情不起急須提，如啣冤人皺兩眉；幾番欲見冤仇面，得見冤家卻又迷。


話頭著緊無雜念，工夫纔放又涉緣；十二時中無縫隙，直透威音那畔前。


悟心若在疑心先，佛氣不全魔氣堅；學人不破此關捩，工夫歷劫總徒然。


參禪要勇又要謀，謀而不勇志氣柔；多勇少謀必墮失，智勇兼到始收功。


工夫到底不虧人，鐵壁無方強入門；縱饒劫火燒三界，當下清涼如片冰。


師家只說參話頭，其中消息難舉示；雄哉丈夫須自強，莫討他人口裏是。


與君一會即忘緣，須似當初未識前；相逢不用相回互，祗在輕輕不著間。


萬里歸來家最近，到底還如在客邊；逢人休話程途事，說起途程甚可憐。

