嘉興大藏經（新文豐版）數位版, No. B447 東山梅溪度禪師語錄


不住淨飯宮中偷走檀特山上無端夜睹明星便把奇哉三唱惑得三界十方四生九類一箇箇都從這裏趣向無狀無狀當時若遇得箇下毒手的一棒打殺免使在紙軸子上現這般色相


無量壽王慈誨難量六八願偉九品蓮香致令賢愚老少與麼稱念男女貴賤如是舉揚是則是還犯一點執著且道是那一點是處俱堪垂接引何須定要往西方


細行全沒麤糙無比露膊袒胸長笑不已一布袋不知是甚東西亙古亙今提在手裏如此這等失威儀的行徑秪可勾引兒童恣喜呵呵還說當來龍華會上度生但不知是阿誰許你


花綻真如面鳥啼自在心若從南海覓煙浪已千尋


觀來音儘有聽去說全無此理如能透圓通誰欠乎


一葦渡寒江九年渾若拙坐破半嶺雲突出一輪月


敗鈌梁王前含羞少室裡還怕少名聲又遣一隻履


何年瓢笠寄幽林孤嘯渾忘秋與春一衲朝陽惟自補不知剪碎幾多雲


幾幅袈裟搭半肩石床趺坐意悠然憑他嶺上松濤起秖把殘經對月看


不在洞中煉丹相攜松下娛樂盤中黑白分明切忌錯了那著


石上青松鬱鬱巖前細草芊芊會得者些生意何須共煉金丹


形儀挺特氣岸孤清參無字旨契涅槃心瘦骨稜稜兮豎撐天地真風凜凜兮橫貫古今堂堂兮元代無雙客巍巍兮南滇第一人擬贊以鏗金戛玉之詞兮似一毫置於空界復贅以織錦迴文之句兮若一滴投於巨溟顧左右云且道此老有何奇特致令如是贊揚遂以筆點一點云鼻孔不離唇上搭眉毛秪在額頭橫


踏破桐棺山頂情與無情煥然拈出一條白棒到處血濺梵天


蓮眸炯碧螺髮髼鬆灑灑落落蕩蕩空空現身干戈叢裏垂手酒肉場中杖挑巫峽月繩繫錦江風掃五湖煙霧收四海獰龍人天遭害非細佛祖結冤甚洪咦好欲與伊三十拄杖貶向大千世界之外去秖因是我嫡骨師翁


長髮臞形豆眼燕額象崖中箭雙桂出血蛇虺心腸綿團口舌銕航駕而鬼哭神號毒鼓撾而雲破石裂戴角虎生被他擒正法眼活遭他滅咦秪堪大地作津梁佛祖位中留不得


心澄皎月眼碧秋池不涉語路不墮見知掃凡聖跡蕩佛祖基逢善呵罵遇惡笑嘻飢處奪食痛處下錐聞者起憎見者生疑禍及兒孫了無盡期


鶴髮銀鬚色衣朱履始遊南海岸上倚瘦笻而觀雲濤煙浪終歸雞足山中枕白石而聽松風鳥語不講清淨毘尼不弘圓頓教旨惟以松波挺特兒接續臨濟一枝矣松波嗣野竹


剛軀銕面鶴頸龍頤承嶺南脈續濟北枝正法眼棒頭直指涅槃心喝下傳持致令華山點首嶺揚眉星辰倒挂日月顛推且道是阿誰竹帆法伯之家孫枕石道兄之嫡嗣


鬚髮若練顏面如童不隨時逕別展家風晝棒月皎夜喝日紅有時現清淨身古太虛而克滿有時出廣長舌正法眼以談空夫是之謂誰是異徵脫母腹丱歲斷塵勞秉雲腹毘尼受天湖心印眼空四海氣壓諸方的月峰


眸若池清髮如雪白續月川脈派遠長秉完真毘尼淨潔或有時聽玄天宮外溪聲或有時觀棲霞頂上山色百八珠收放任其自由六字號旦夕未曾間歇我常相對話松間蓮香陣陣出長舌


無邊梵行如冰潔一點禪心似鏡圓雖然相有三十二只露一半與人看


眉高額廣貌古神清傳雙桂之脈續普門之燈喝下圓明正法眼杖頭點破涅槃心綠水揚眉視青山側耳聽等閒何處不慈雲


脫略破格瀟灑不群現幻非幻之色相談空不空之禪心一緉草鞋踏五湖風月半枝竹杖掃四海煙雲眼底乾坤小胸中星斗明應堪扶起破沙盆


蚕眉橫額螺髮垂肩隨緣卓爾在處翛然蓬萊山下兮與牧兒樵子瀟灑棲霞頂上兮共片雲孤鶴盤桓喝下無聲兮冤結大地棒頭有眼兮血濺梵天謂是佛人未必信謂是祖亦未必然是是是是蜀永川張氏子遠承曹溪近嗣普門的梅溪老禪靈老人曾開法於普門


者個村僧何堪寫畫心比天高膽如斗大見佛便呵逢祖必罵攪渾江海半枝瘦笻惑亂人天滿口胡話休挂休挂急須扯碎付丙丁免使臭遺千古下


不讀孔孟書便欲敲詩作賦罔識祖師禪偏能講性說心七尺烏藤挑日月一個虛懷空古今或有時鬧市紅塵吹無孔笛或有時茅齋竹舍撫沒絃琴致令泥牛吼石女吟河為酪地變金是則是猶欠一種慈悲且那裏是欠慈悲處寶劍橫飛光爍爍野狐斬得血淋淋


梅溪冷暖梅溪知梅溪飢飽梅溪識梅溪消息梅溪通梅溪真贊梅溪筆


造妖捏怪多般有持戒修行半點無地獄天堂留不住卻來紙上觜盧都


眼界空蕩頭髮髼鬆儘有麤惡全沒圓融見者遠離聞者弗從呵呵見人不彩沒傝只得自題上一通


者箇散淡頭陀卻有無窮快活華王座不登金縷衣不著看山色以陶陶聽松聲而落落縱使公侯至卿相來一只相對他孤松下的羸鶴


孤嘯碧巖端不隨時逕遷趺蒲澄嶺月握杖掃林煙骨傲松雲淡情同花鳥翩相忘禪與道秪結水山緣


這漢一生亂為到處胡做豎龜毛拂刺瞎三世諸佛眼睛拈兔角杖把斷歷代祖師要路致令木人月下嗔石女雲中怒且喜藏身在叫不響的山谷裏頭不然幾乎被劉夫人畫影圖形捉住是則是且道是何面孔眉毛不過八字橫耳朵無非左右豎咄


這個老和尚就中難度量內藏殺活刀外現慈悲相惑人兩片皮見佛三十棒分付省念尼休寫他供養


口闊如滄海鬚長近俗容掃空文字見直指少林宗喝下開生面棒頭起臥龍恁般垂手處魔佛盡潛蹤


斜披紫衣橫按白拂曹溪遠孫普門正續本自平常何曾悟入呵呵不是盡情說破伊幾乎被人喚作佛


一具傲骨到處惡聲不通世法不會無生三寸舌頭罵佛甚毒七尺拄杖打人最疼呵呵只因些子迥別致令天下人憎


依雲壑結草廬字題石瘦骨對松孤半卷殘經香一爐識自心原是佛印破虛無又何須聲傳海宇名載祖圖遯跡林泉樂有餘


半塢竹一庭蘭檻橫曲水門抱層巒滄桑任變我何干識自心原是佛受用彌寬又何須禪酬柏子道示牡丹憑教枕石臥雲寒


耽泉石傲王公芋鋤嶺北芹採澗東一般自得趣無窮識自心原是佛五蘊頓空又何須臨機舞笏劈面張弓翛然無處不圓通


不釣譽不沽名閒看山色靜聽泉聲半肩破衲補雲輕識自心原是佛天地澄清又何須杖履煙水瓢笠風塵堪笑從前枉涉程


瀠澴水突兀山花供清翫竹伴幽閒乾坤別是非人間識自心原是佛理事雙圓又何須風前豎指肋下還拳覷破其中總一般


掃幽石坐蒲團境緣空寂性體輕安清風送處骨毛寒識自心原是佛粉碎機關又何須頻登投子幾上洞山任我卷舒在大圓


棲林野絕交遊猿鳥作伴風月為儔如茲脫略許誰酬識自心原是佛凡聖齊收又何須雨花動地化石點頭人人具足莫他求


無寵辱絕驕奢看魚吹浪聽鳥啼花清高莫比最堪誇識自心原是佛坐斷千差又何須凌風振鐸信手擎杈黃精一任飽煙霞


霞落澗風滿林為燈月朗護定雲深清幽境界暢虛襟識自心原是佛萬慮平沉又何須禪關吹燭雪夜睹星得來全不費思尋


柳垂圃竹掃階天然景概非假栽培任緣棲寄意悠哉識自心原是佛道眼豁開又何須橫拈白棒直指西來現成公案絕安排

