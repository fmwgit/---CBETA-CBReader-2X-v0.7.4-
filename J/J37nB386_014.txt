嘉興大藏經（新文豐版）數位版, No. B386 遠菴僼禪師語錄


四十九年齒欲寒一時拈出與人看春風在處華如織豈只飲光解破顏


我聞大士善應方所天人群生無不垂撫拔苦與安人之慈母寒則為衣饑則為哺迷示津梁暗作燈火左提右挈眼聞耳顧通而互用大千無阻神而化物物無不可在天為日在地為土如車之軛如舟之櫓稽首大士吾心之祖


太虛明徹照無身何待龍華遇此人終日憨憨開笑口肚皮天大不留塵咄若向此中親見得分明猶是隔天真


眼角生秋虯結鬚洪波萬頃一枝蘆真機不契梁天子賣箇風流上畫圖


一華拈起千葉承芳道無顯晦時有低昂式生哲人允為道光皇皇笑祖乘願悲王一絲九鼎振茲弛綱揮戈返照重曜八荒偉哉幻祖高鑿禹門電砰雨射變化鵬鯤修羅起舞日月為昏毒鼓奮撾聞者飄魂赫矣王父發跡荊溪銅棺峰頂地陷山齏金粟揚眉太白吐霓力起滹沱倒決天隄雲趨川赴赤驥青猊荊榛指顧萬礎雲齊名重九重風響四維誰為克家實維我師我師烜赫獨步寰中眾星羅天惟月不同儒林若鳳緇海猶龍機允囓鏃用特渾雄法揚九剎道闡皇宮靡方不照靡類弗從僼也何人忝附宗圖況承斯席五山雄都戒謹恐懼顛覆是虞若為捐軀致效洪模追此芳躅策我罷駑朝勤夕惕景仰無斁稽首颺言雕肝鏤膈千秋萬祀為物作則


機穩密用倜儻示赤心揮白棒力起五家宗單提只向上不容佛祖當風那許鯨鯢作浪指顧則瓦礫生光欠申則象龍縮項故乃動人主之歎不同時使重譯而披風歸響若夫皇皇天地之襟浩浩滄海之量作高山之景仰為雲日之瞻望芳聲莫得盡稱揚百世人天真榜樣


一角殊姿九苞異表間生無佛之鄉瑞應有明之杪拾卿相而不願低頭荷宗教而不辭墮腦語言燦若春華機用疾於電掃佛祖為之披靡波旬為之懊惱顧風行而艸偃允法令之森嚴何水赴而雲奔實象龍之浩渺至於尊降九重禮優三老一語當天宸衷洞曉千古一時風雲繚繞吾道之光如日之杲誰知被者不肖兒一杓惡水頂倒


眉疏眼碧髮綜神全拈德山棒縱曹山顛入虎穴而得子探驪珠而到淵藞藞苴苴翩翩躚躚少室峰前誰共語枉川深處有人傳


令行吳越濟北之先有讖道闡皇宮南陽之後無疇咳唾掉臂之間九重龍鳳之姿願列門墻之下喜笑怒罵之頃四海鶤鵬之屬自得變化之繇增白峰萬尋之赫燄回關嶺百載之垂秋若贊以道大德備之言繪太空而著五彩復贅以金相玉式之句沃滄溟而瀝毛頭咦宸翰揮張千界體上林春色遍遐陬


太白山中睡虎白雲深處象王不用然燈受記相投水乳難忘道重山清水肅德尊天拱龍翔幾片春雲垂峭壁一枝雪柏倚高岡


嚴冷如冰剛方似銕意不停玄語無枝葉一坐霜華二十秋清風凜凜生寥泬鈍钁邊不貴瑞艸無根拄杖頭只打皮下有血化瓦礫為寶坊雖未若乎舊觀復上古之真規實無忝于先哲至於重宗圖敦風化于師于友處己處人無不本於道誼而中乎美節故身不蔽茆茨而遠祖已湮之靈藏特然光麗力不假殊緣而先人垂秋之門祚頓生輝烈豈可與薄俗之流奉權貴若尊親視祖源如寇讎朝秦暮楚唯利是趨者之同年而說也哉


豐顏厚質偉度洪襟縱象王步吼獅子音千二百斤擔子袒肩克荷未數子湖之神力萬五千指禪叢仆地再興不讓空印之德林椎拂下龍翔鳳翥增同慶之瑞氣钁頭邊父作子述起大仰之餘音咦藉咸莫逆憐同病華杲推懷殊有心光大有君真烜赫得閒癡叔任浮沉


酒釀黃華而歸去瓜熟白雲而罷鉏清風徐來乎笠底庶事盡付乎軒渠昨非也今是也有何憑據無懷與葛天與夢亦蘧蘧咦我久向钁頭邊覓取一箇半箇殊不知伊袒肩獨荷真箇非歟


清冷之姿和靄之腸秉心淵塞高臥巖房行粹美兮玉潤戒敷榮兮蘭芳體乾乾而精勵道隱隱而韜光豈同今日之自衒而奔競乎茫茫者哉


咄者道人坐維摩座開不二門謂之霜崖居士又是弘覺法孫三十年前得力處花栽石上三十年後轉身時月落松根黃山露滴蟾光白楊子風清銀浪翻曾到五雲深處望高從太白見真源


者箇道流巾幗固無鬚眉罕有若以名教而言則節孝友于五倫之師表也若以釋教而言則施忍戒定智慧精進六度之津梁也至于仁慈被物無彼此心鏡空萬象忘人我相此緇素共知口碑載道者都人士稱揚讚歎歌詠而傳寫之矣我又何說焉然我所言者人或未之道也嗚呼道流六十八年前生不生六十八年後沒不沒花針眼裏度鯤鵬烈燄爐中飛鸑鷟大千擲向他方外千手大悲無處摸咄咄誰識是渠真面目


頭如嶽聳眼似湘清風前有韻棒下無情洞庭八百里驚濤翻乎舌底衡峰七十二秀色插乎眉莖斯乃依俙乎其影像彷彿乎其容形殊不知相逢無面目舉措沒冬丁山頭鼓白浪火裏駕飛鯨從教天下人疑殺任是僧繇描不成咦杜撰元來真不少湖南長老不虛名


分座青州酬百問住山湘嶺厭千峰而今太白傳新令佛祖齊教立下風牙如劍口如弓破沙盆眼視雲空日麗風和春正早不知誰解滅吾宗


影像非真言說猶妄毀譽由人謾勞著相諾諾得人歡諤諤得人謗噓嗟乎黃鍾毀棄兮瓦缶雷鳴曾參殺人兮伯夷不讓今之世兮何也獨行古之人兮徒然惘悵盼湘山之青青兮湘水之漾漾山兮水兮將隨吾放分付巖西堂坐斷潑天浪無明山上起雲雷切莫學伊者和尚


撩盡百城煙水而步不曾移勘破諸方戶門而眼不煩眨禪不管而道不論單提頂一著功不累而德不積便坐五山望剎眉底虛虛閒閒而春山萬重胸次軒軒豁豁而天衢八達嗔不畏修羅慈不戀菩薩一條白棒硬糾糾三玄五位都抹殺


面也不臞身也不腴看來不過中材誰知胸藏具區張空拳而住名山只條棒而掃邊隅坐瀟湘兮竿投夜月登太白兮釣拂珊瑚生就眼高而曠從譏志大而紆是誰機契其先而玅合其符噫九苞彩鳳從來有十二金鼇不怕無


心無住著情不附依日月朗其衿抱河嶽廓其眼眉疏通孔老畦畔裂破宗教籓籬橫抹三玄戈甲倒置五位鎗旗淨缾裏洗澡缽盂中放遺說甚習學絕學從教打鼓敲鼙罔修邊幅沒細威儀動步踏翻四大海回身靠倒五須彌


心直如弦面冷似鐵不施善巧機惟愛真實說生平嬾賣死貓頭安肯將龜證作鱉文彩處拋出粹玉純金孤硬時忽地枯柴鐵橛作略誰思不合時冤家佛祖偏生結離鉤三寸釣獰龍披蓑獨泛千江雪


者箇模樣看來也像蠢似陝府鐵牛黠如嘉州大象合卻兩片皮牢靠一條杖左右得逢源通下并徹上釋迦既解拖水泥彌勒也能入艸莽少林骨髓馬駒心臨濟拳頭黃檗掌只可近不可倣從來馬糞類驢屎今古一揆殊不爽


面突百醜拙骨硬如剛鐵僧繇誇玅手下筆忙不徹依俙南嶽雲彷彿天台雪明明六不收著著倒一說世人豈得知佛眼不能別雖不合時宜慎勿輕拋撇千年陳故紙也好將藥合


事師惟久機深契爰有寂閒聲遠流住院無能弘法化抑何圓照競攀留食堂萬指倉無粒一生不盡空拳頭少不耽書長不學眼底長年閒索索一聲撞動玉樓鐘胸中流出蓋寥廓謾言導物用謙光十分闊略無著摸咦巉巖面目氣森森平坦襟懷洒落落


者獃漢性疏粗蘇州有天下無惡聲流海內虛形上祖圖活剝子湖狗生烹川馬駒任是青原一角長沙菸菟中邑獼猴百丈野狐總教伊受繩縛上刀俎剖肝析髓為酪為酥一臠百味足不待價求沽引得閒神野鬼競來咂噉塞路克途使他燈心皂角舖子不勝暗地嗟吁看渠者箇模樣焉有那般苾芻請下一轉語看咦不是前身作殃崛定應夙世做胡屠


丹青描出未是真儀言說不到俱為剩辭作何楷範與世為師殊不知模子裏脫來諸方故套印板上打出今時設施等閒露些風彩貴要人天共知飛騰變化不假強為皇皇雅度濟濟芳規百丈以前人自律並無繫綴一絲絲


提解紐之綱匡不法之眾脫略從上規繩喪卻目前機用貌離奇而不揚性坦率而不動軒軒豁豁空空洞洞好將佛祖譏訶不愛俗流尊重趁克賓罰錢而出院判興化一半令行使雲峰納悶於東司笑翠巖全無操縱咄賊無種相鼓弄千峰影裏擲金鎚百尺竿頭打白鳳


從無大碗效他顰三腳驢兒跨得親栲栳負街窮活計雲泉烹鼎樂清貧行荒艸入深村杓柄短長鍋大小瞞伊不過當家人


客來須待有主有賓賊來須打無黨無親如此盡法不怕無民豈無方便偽不掩真任今之世魚目混珍眉底雙瞳冏冏有神咦恢禪圖此影像切莫倣其為人何以故男兒自有通霄路不向他人行處行


者箇形狀瘦而不枯肥而不胖崚崚疏疏宕宕雲來春嶂前月過秋江上居常思退步當仁亦不讓等閒撞著冤家棒折打還不放夙無慧業積胸中文彩不知成片段


國一同鄉羞並芳狄三陸四恰廝當豎將脊起川方盛直亞首羅目有光冶父山頭春爛熳玲瓏巖畔月輝煌難蓋覆絕囊藏共云玉出在崑岡


遠棹歸湘興更濃秋深晚色看無窮蘆華吐雪汀汀白楓葉堆霞岸岸紅獨釣洞庭千頃月高眠嶽頂萬年松閒來倚杖隨情坐一段清幽畫不同


甘露降卿雲集紫芝生醴泉出屈產之乘垂棘之璧人之以為瑞也我未之寶惜夫稻梁之養人也以為適雨露之以時也而為澤所以不采春花而貴秋實頂門具眼肘後懸符寧若不識不知順帝之則


精舍千三留不住卻來空外結蘧廬胸中實是無思算兩眼偏能蓋十虛慣犯逆鱗之怒閒捋猛虎之鬚阿呵呵一葦秋江泛牛協誰知倒跨三腳驢


五短身材空圖身外之身半生作略虛作夢中之夢任他仰山解原也是脫空取奉設使僧繇玅手管教描伊不動那堪作贊自形容大似凡鳥當頭加箇鳳呵呵呵三應三呼喚國師石鞏張弓半箇中


列列挈挈癡癡重重熟路不行生機不用火裏摸金針天邊打白鳳殺活原自由縱奪誰能共彼此情不生炎涼心不動醜模樣惡面孔任人稱頌任人嫌任人撦破任人供


咄者漢少不學長多錯聖不求佛不樂清不耽污偏納軟不切硬偏嚼人好進渠喜卻眾尚奢渠獨約身為說口為閣夜看日晝擊柝但能步步不隨人便是渠儂先一著


肚腸似無肝膽實有全體是用通身是口等閒收下石頭麟豈肯放過子湖狗抖擻屎腸一字無那羨他家才八斗若云此是我模樣笑殺東村王十九


生緣何處蘇州有不是阿獃便是呆十日始尋黃菊看三冬便望碧桃開得人笑得人猜大都不與時相合獨立乾坤外誰是我同儕


煉成一副煙霞骨賦就多生雲水襟情暢天台吟澗雪夢幽南嶽臥松陰迭遷名剎儻來物拈美宗綱偶爾心祖業近將拋撇去愛於空外闢荒岑咄如斯底模樣切莫去倣伊分付潤上座古人曾有語不肖乃佳兒


閒吹無孔笛常用破沙盆作略天然別行藏難摸捫佛抬抬不起魔障障何昏一肚心腸熱十分面目村掀倒多年顛普化潑天重復起家門


顏蒼貌古氣澹神閒跡隨萍水志在雲山湘江甬水石畔松間擁千眾兮煙霏林杪主五山兮雁宿蘆灣漚觀兮剎海電拂兮人寰誰知業緣不了春夢未闌算來難效龜藏陸十二峰前債欲還


身無椰子大看來貌不驚人口乏懸河雄有甚言能壓眾愚者固是罔知賢者亦何取重癡癡憨憨趨聲譽而不能蕭蕭疏疏升兜率而無夢胡為乎四海走英靈千千而圍繞五山推巨剎久久而尊奉莫是陡險危而志不逾耐枯澹而心不動噫嘻山上鯉魚掠漢波井底蓬塵撲白鳳


情疏似僻性澹若傲不合時宜寧行古道老知涉世維艱一味忍之為要餘得者副骨頭也是純鋼鑄造不守陽明古洞天歸臥芝峰自清嘯箇般旨趣阿誰知熨斗煎茶不同銚


者漢素行直道不解徇物隨人履險如夷冰稜上度過九鞠臨危不悚劍刃上拾得全身那怪乎眉侵霜雪面拂埃塵聲揚太白月身隱石芝春劈破一乘圓頓旨獨行格外一機新


夢幻身泡影像閃電光中現壽相從來形段絕描摹正體何曾有背向以此看來總不真將甚人天作榜樣


阿獃本是吳儂卻愛三湘煙月消受萬朵雲山一味深居淵默有時電掣雷奔放出銅唇銕舌剿絕衲僧命根掀翻佛祖窠窟而今老倒無能何人替你接納別別賴有楚之傖遼天飛一鶻


人也土風土氣禪也杜拗杜田一生只想古寺閒房豈意儼臨人天法筵有時雪淡冰清有時海湧雲旋寵辱不驚山野萬緣總付流泉唯有衲僧冤不解惡聲贏得遍流傳


面門突兀胸次坦平神來不畏鬼來不驚生平最怪捏造受用不想現成浮蹤嶺雲江鶩幻影水月空明收放全無巴鼻殺活時有縱橫克賓擯出興化雪峰不肯鏡清普化打箇觔斗盤山從此話行


瞌睡虎之柔易質庫牛之自強真點胸之闊略炳鐵面之端方看來雖有些兒相似究竟殊非渠之行藏不定不亂非清非狂不勞月旦漫費雌黃噫嘻巧殺丹青描未似從來眉眼不尋常


不師三頓棒掃蕩五家宗優曇覓火聚陸地釣黃龍胸無元字腳舌鼓凌天風動見惹災殃了即本來空手握雙拳居化鹿還丹不用藥爐功


生也魯學復拙嚼木查參鐵橛人見而笑鬼見而懾忽然豆爆冷灰穿破虛空一穴咦金雞啼上玉欄杆留得閒名動賢哲


耳不厭逆眼不認親茆茨同大廈千人如一人作密雲之孫推開堂構為弘覺之子不擔父薪赤手獨撐天地利人不藉家珍一生倔強少與為鄰說無師之智智不是道似經天之月月固超倫倒接無根閒樹子何如雲漢種松筠


面帶春容澄之不清神含秋霽撓之不渾行入崇山峻嶺霄漢為懷住喜松蘿亮格日月為門老來未能袖手年少那容躲跟語言無味休咀嚼喜怒不恒絕摸捫闊卻口門吞佛祖橫開眼界蓋乾坤


生性拙意舒徐拋瓦石擲璠璵半唱陽春半巴歈懶窺魯典并竺書脫卻寶華纓絡兮那好萬德莊嚴緝就薜蘿精舍兮不樂清淨自居藕絲牽大象斤竹釣鼇魚一生閒活計潘閬倒騎驢


丹瑤彩鳳絕言詮一段光華固儼然試看臨機活潑潑風摶霄漢出遙天


面不挂慈語不帶悲掀翻有作劈破無為只解拗曲作直那管知時識宜截麒麟頭角削翡翠羽儀逼生蛇而化獰龍撒閨閣而出鬚眉何游刃之恢恢豈無功於陶鑄者哉


丹青數筆水墨幾點似像非像似遠非遠熱腸無半星冷氣剛一臉頭前祖父玉玲瓏腳下兒孫珠宛轉喜應菴今見彰教不煩佛果指端住清禪而進蔔湯何用白雲張眼繩繩繼繼到驢年不知殃害何時免若將供養便癡呆劈面一拳真不忝


熱時不索犀牛扇病起多餐蘿蔔湯侍者只圖禪入手阿師無法授元皇空老大不成章一坐明州十二霜清關橋畔看流水狼藉山花滿澗香

