嘉興大藏經（新文豐版）數位版, No. B197 博山無異大師語錄集要

博山無異大師語錄集要卷六


通達虛空翻白浪，好把家私都破蕩，有眼不見有耳聾，赤肉團中加痛棒。從教白醭口邊生，佛法塵勞一坦平，正念針鋒劄不入，面皮鐵鑄沒人情。非禮莫教輕動步，舉止安詳要回互，謾將知見妄疏親，拶碎疑團須妙悟。不破疑團誓不休，放出溈山水牯牛，一朝驀鼻穿歸也，迥地遮天這一頭。


狗子佛性無，當下絕親疏，如入千尋浪，惟求赤尾魚。有角非關鯉，無鬚不是渠，有無俱勦絕，直探驪龍珠。又如四面火，前方一線餘，退步即燒殺，橫趨亦喪軀。烈燄非停止，求生莫待徐，用意切如此，管取發靈樞。


參禪須銕漢，毋論期與限，咬定牙齒關，只教大事辦。猛火熱油鐺，虛空都煮爛，忽朝撲轉過，放下千斤擔。


參禪莫論久，不與塵緣偶，剔起兩莖眉，虛空顛倒走。須彌碾成末，當下追本有，生鐵金汁流，始免從前咎。


參禪沒主宰，秪要心不改，萬彙及塵勞，旋坌誰愀？堅硬可擎天，勇決堪抒海，雖然未徹頭，管取前程在。


參禪發正信，信正魔宮震，片雪入紅爐，赤身遊白刃。只尋活路上，莫教死水浸，大散關忽開，倒跨毘盧印。


參禪休把玩，倏忽時光換，至理雖玄奧，秦時鍍鑠鑽。咄哉丈夫心，著手還自判，百年能幾何？莫待臨行亂。


參禪無巧拙，一念貴超越，識得指上影，直探天邊月。劈開胸見心，刮去毛有血，分明舉似君，不會向誰說？


參禪須趁早，莫待年紀老，耳聵眼矇矓，朝在夕難保。生平最樂事，到此都潦倒，佛法本無多，只要今時了。


參禪莫治妄，治妄仍成障，譬欲得華鯨，管甚波濤漾？至體絕纖塵，妄心是何狀？謹白參禪者，斯門真可尚。


叱去泥牛木馬，橫拈玉線金針，刺出真空錦繡，何須向外追尋？


從來不是眾生，何用更求活佛？放光動地者誰？喚作天真一物。


行盡千山與萬山，逢人特地放癡憨，一朝看破枝頭月，始覺澄潭徹底寒。


一片閒雲歸嶺去，三間茅屋旁山隈，乾坤褁向袈裟裏，今日分明付大梅。


問君曾讀五車書，管成文似有餘，我已搖鞭君信否？歸家應笑倒騎驢。


幾回夢入故家鄉？麥飯蔥湯謾忖量。踏遍山川圖甚事？只須親見本爺娘。


分明兩口一無舌，土揚塵無間歇，突出海門大日輪，元來卻是新羅月。


翻思昔日雲門老，關字相酬最上機，分付博山誾道者，莫教辜負翠巖眉。


始行大事六年雪，頓入圓明一片冰，今日幸親無縫塔，掣開關鎖萬千層。


逢緣不盡謾云休，細看溈山五字牛，肯信虛空成粉末，劫外無身何處遊？


當機削去娘生髮，露出摩尼頂上珠，分付時人高著眼，此回親見赤鬚胡。


苦海中流弄釣竿，從渠漩澓不相參，西江涓滴如吞盡，沙界都盧一座龕。


生成一片鐵心腸，猛浪狂風頗廝當，今日回觀山頂月，逍遙誰謂腳跟忙？


剖塵直欲見全經，舟楫何辭泛遠溟？怪石狂風穿下過，此回始道佛家寧。


澄江風細浪花開，曾得金鱗上釣來，抹嗒不隨煙雨散，暮雲幾度夜招回？


歲寒心有幾人知？六月梧凋不近時，卻憶講經臺上約，而今已寫挽君詩。


一莖草上現瓊樓，吸盡支那四百州，嬴得清風收白汗，何須特地使人愁？


天高地厚問端繇，棒喝交馳卒未休，換骨洗腸猶不是，誰知屋裏販揚州？


話頭一句如弦直，聞說如何見面親，縱是風恬閒不徹，還憐活水躍金鱗。


一句話頭如鐵橛，三千里外步如初，從來心法無前境，大地收來一草廬。


一句話頭如鐵橛，逢人那論是和非？直教凍殺阿羅漢，春到僧園菜甲肥。


一句話頭如鐵橛，年年九日是重陽，旋風八字打不盡，開眼明明入鑊湯。


一句話頭如鐵橛，從前知解盡掀翻，忽朝白浪滔天地，無手人撐沒底船。


趙州無，古今有，伶俐衲僧顛倒走，若于二處見根源，大似面南看北斗。破無字，兩重關，重步登高萬仞山，縱饒絕頂橫身過，吸霧披雲未可閒。筆直路，行將去，誰管途中住不住？只教倒跨紫金毛，反側始能張露布。海底塵，山頭浪，奧語玄機都不向，月皎風清夜靜時，沾著纖毫成莽蕩。反覆看，不較多，泥牛解吼木人歌，油瓶丟向籃筐裏，笑殺當年凌行婆。


誰云有六義？寧知一字無，寄身如浮雲，經世一須臾。男兒氣浩然，眉宇動天樞，灼然沒巴鼻，迥與生死殊。打開大散關，壯哉始自娛，莫學班白人，喃喃讀梵書。論義如流水，究竟若交蘆，真是獅子兒，生成鐵額顱。又如猛丈夫，抒海求明珠，只教親瞥地，裂破祖師圖。


遍界不曾藏，眼根豈能見？除是悟心人，當下討方便。單提句話頭，深追與力究，纔欲涉思惟，圓明成過咎。譬如破重關，力與萬人敵，通身都是膽，輸嬴在咫尺。那復論危亡？亦不分彼我，抹轉上頭關，無可無不可。果是獅子兒，不向那邊討，力就解翻身，根塵光皎皎。清風拂夜月，旭日盡朝露，萬象咸點頭，森羅盡回互。喚作無事人、喚作猛烈漢，更擬問如何，水浸石頭爛。


緬想當年景泰師，芟茅搆室海之湄，羅浮絕頂恣遨遊，鐵橋峰畔連瑤池。石門方廣容几席，三更日上海水赤，漩澓乾坤辯故新，吞吐風雲度朝夕。上人今往亦何求？縱步勤登二石樓，倒視滄溟如涓滴，一千瀑布稱雄流。明月壇邊戒剩有，殺佛焚經誇抖擻，錫杖源清浴活龍，玉鵝峰峻逢花首。七十二洞奏天樂，百千草木成瓊閣，夜深險極轉身難，踢破指頭親見腳。我亦將來步此山，入林端不問人問，折桂茹芝間歲月，時臨清碧炤衰顏。


真修行，辦己事，願與釋迦為嫡子，迥脫塵勞大丈夫，好將名字標僧史。住深山，棲巖谷，那管春花秋草綠？一箇閒人天地間，饑寒飽煖隨緣足。鋤為枕，草為氈，睡眼摩娑白晝眠，西來大意山頭有，何必臨機更豎拳？不勞心，枉費力，華藏莊嚴在咫尺，大千沙界絕遮欄，煩惱無明都解釋。不動步，是真修，體露金風得自繇，看破世間顛倒事，青林深處一聲鳩。


一口氣不來，畢竟甚處去？重玄奧義從斯起，閻浮走遍萬千遭，歷劫何曾離自己？識得自己是何顏，毳衲橫披露半班，峭壁懸崖穿下過，方知峰頂有層巒。


如何是本？古路崚嶒踏得穩。如何是宗？澄江水底口頭紅。麻三斤與乾屎橛，蹭蹬如吞荊棘蓬。識得此心無二法，動容不待眉毛眨，破爛袈裟撩亂遮，崢嶸頭角恣騰踏。不學諸方五味禪，清風過耳自悠然，聖凡家業都拋卻，撒手徜徉笑掣顛。旋身不踏無明草，佛法塵緣都潦倒，本源靈湛絕週遮，海底珊瑚和日皎。


一句話頭如鐵橛，眉毛不與眼相參，究心自古無多事，劈破疑團是指南。疑團破處無涯岸，突出衣珠光燦爛，從他八萬四千門，門門撞著是這漢。臨濟當年赤肉團，至今鮮血尚漫漫，真人褁向袈裟裏，鼓掌難教覿面看。只須揣出虛空骨，徹底無依休恍惚，順流筆直到江西，匡廬深處蛟鼉窟。五老峰前翠作堆，劫風幾變尚崔嵬，江濤響入遊人耳，莫錯呼為腳底雷。


圓明湛湛妙無垠，如涉纖毫即是塵，大地都來銀世界，更于何處覓金身？休云妄，莫分真，只知一馬生三寅，匝地清風何所有？笑看鸚鵡過西秦。


一口氣不來，畢竟甚處去？血肉身心非常住，勘破緣生緣不生，根塵即是大寶聚。鬧市叢中景物披，何須山塢與江湄？負薪樵子機頭婦，渴飲饑餐步不移。百草頭邊親祖意，母拘路滑恣遊戲，謾將佛法當真參，沾著些兒成垢膩。本來無古亦無今，肉髻明珠豈外尋？黃鶴樓前伸轉語，方知居士問頭深。


一口氣不來，畢竟甚處去？靈山古佛親分付，回頭石馬出紗籠，肯就家庭守珍御。淨几明窗自在時，花香雲炤碧羅衣，夜深月下翻清影，無蒂珊瑚露幾枝？折杖行兮途路杳，旋身逾覺乾坤小，不須別樣問通津，萬事無如出處好。眼動眉舒曰妙存，鴉鳴知是幾黃昏，依正報中親瞥地，迥然無佛處稱尊。


一口氣不來，畢竟甚處去？急著娘生雙眼覷，洞然無物飽齁齁。逼塞虛空何處住？既無住處肯干休？鐵壁銀山迸出頭，謾道腰纏十萬貫，端然屋裏販揚州。世緣那更分清濁？赤肉團中光閃爍，簡箇柴頭品字煨，風流何啻三禪樂？撫掌捫空意灑然，浮山湖畔草芊芊，倒騎驢子都遊遍，破霧披雲不記年。


一口氣不來，畢竟甚處去？百年光景從頭數，忙忙三萬六千朝，莫待臨時申苦楚。長安大道痛加鞭，行不前兮亦奮然，直待九重宮殿裏，金爐應有暗香傳。翻雲覆雨曹山墮，活潑機輪無不可，纔欲將心度量來，溫州桔皮不是火。世間無水謾云波，吸盡西江奈爾何？酬渠祖意山頭有，紫霧紅霞映碧蘿。


一口氣不來，畢竟甚處去？白日青天誰不睹？還鄉盡道是兒孫，就裏無容誇佛祖。箇中原不立階梯，土面灰頭孰與齊？欲問故鄉晴雨候，須知腳下有黃泥。驅耕奪食男兒漢，步不移兮登彼岸，何必區區藉世燈？額上明珠光燦爛。夜無惡夢日無驚，大地山河一掌平，好把虛空百雜碎，不期華藏宛然成。


一口氣不來，畢竟甚處去？晴是日兮陰是雨，翻來覆去見根源，裂破胸襟誇步武。毋拘坐臥及經行，展似眉毛作麼生？雨後花香人發笑，霜前果熟鳥相爭。道人嬾與分時節，囫圇不用頻饒舌，鐵馬嘶殘劫外風，大圓覺裏無豪傑。你既無心我也休，兩忘何必強追求？趙州可煞添鹽醋，傾出當年投子油。


一口氣不來，畢竟甚處去？毋問三千七百祖，公案交橫眉目間，無心理會閒家具，法身清淨廁坑籌。沒來繇處有來繇，一朝拶出通身汗，始覺從前滿面羞，著衣吃飯隨時好，何自稽遲不自了？抹轉娘生惡面皮，觸著通身都是寶。開不成單合不雙，後園驢子繫枯樁，翻他覷井真三昧，隨處逢人豎法幢。


一口氣不來，畢竟甚處去？劈頭認取最初步，縱橫萬里不離天，莫待臨時泣岐路。欲知淮甸與江干，連絡駢闐車馬殘，散盡浮雲開眼看，洞庭無蓋法身寒。凍殺法身成底事，隔岸無分他與自，塵塵剎剎絕纖蹤，誰道婬房并酒肆？峭壁層崖不可攀，還期陸地見波瀾，風聲鳥語宣真諦，都在龍眠煙水間。


一口氣不來，畢竟甚處去？穿過千門并萬戶，佛法何曾有覆藏？只要時人行大路。纔有纖毫即是塵，幻緣真諦不須分，杖頭痛處知端的直，下原無第二人。譬若行船牢把柁，南北東西都看破，只圖柂後清風生，管他眼底浮雲過。不涉廉纖彼岸登，傳衣無媿嶺南能，深山茅屋誰為主？土面灰頭一箇僧。


一口氣不來，畢竟甚處去？自古慈門無阻拒，寶所非遙趨進時，縱橫原不循規矩。明中有暗暗中明，明暗相參罷問程，拗折驪龍頭上角，珊瑚枝畔水痕新。抖擻通身虛捏怪，眼耳鼻舌分疆界，捏碎挪圓總不妨，自買應須還自賣。運水搬柴識得渠，從來就裏絕親疏，深山佛法依何住？鳥宿雲藏月上初。


一口氣不來，畢竟甚處去？倒卓眉毛別有路，地一聲猛省來，人在煙雲最深處，心如古井不生波。笑殺臺山指路婆，豎起拳頭明歷歷，放開布袋奈渠何？覿面縱橫無忌諱，當機那論剎那際？十方三世絕週遮，偪塞誰分心境異？塵勞堆裏妙蓮香，東土西天謾舉揚，更有一言吐不出，無人處所為商量。


話頭一句如弦直，生逼魚蛇化活龍，大地山河成粉末，眉毛血濺梵天紅。


話頭一句如弦直，人在冰山雪洞來，時節不同塵世界，桃花九月滿園開。


話頭一句如弦直，混入方知不夜天，路載碧雲雲載月，無身人坐案前山。


話頭一句如弦直，行遍三千及大千，掉轉身來何境界？夜明簾外月當天。


話頭一句如弦直，水底紅塵山上魚，布袋都來收拾盡，珊瑚枝上喜跏趺。


話頭一句如弦直，劈破虛空膽氣豪，按下雲頭收兩腳，真情蹤跡在漁樵。


話頭一句如弦直，直捷何須論法身？果是超方烈漢子，腳跟不帶故鄉雲。


話頭一句如弦直，風雨無停竟到家，卻笑後園驢吃草，夕陽西炤影偏斜。


話頭一句如弦直，裂破閻浮猛丈夫，倒跨崑崙何處去？眉毛睫上好安居。


腳跟無地不青山，祖意還期顧盻間，識得未拈花去處，是非不到飲光顏。


話頭一句如弦直，地覆天翻不動心，只有一條生活計，隨緣逾入逾知深。


一句話頭如鐵橛，碧雲深處有家傳，相逢不必重宣說，處處春風楊柳天。


一句話頭如鐵橛，死中要箇活人來，六根粉碎成團去，優缽羅花遍界開。


講席都遊遍，來參沒味禪，鋤雲栽紫芋，引水種青蓮。邃谷嵐浮樹，乾柴火少煙，松風與夜月，相向不須錢。


日明事無別，間栽石上花，晴空尋鳥跡，陽燄摝魚蝦。酒肆尋彌勒，婬房訊釋迦，纔將清濁辨，緣境亂如麻。


日用事無別，避喧轉覺難，飯餘歌晝永，燭盡笑更殘。一切但仍舊，萬般都是閒，纔生分別想，知隔幾重山？


信心功德聚，凡聖莫岐分，放出唯三要，收來只一塵。不從他變態，毋用自紛紜，識得衣中寶，何愁徹骨貧？


信心功德聚，真箇火中蓮，曠劫元無異，今生幸有緣。揭開塵界網，印破水中天，最喜金剛寶，光明炤大千。


登山須及頂，縱步莫移時，路險惟憑杖，岐分必問師。雲深行趁早，日落悔來遲，力盡機忘處，堂堂我是誰？


不忘靈山親付囑，長安大道行人速，一鞭木馬踏花飛，九重宮殿爐煙馥。閒拈拄杖撞虛空，逼塞誰分心境同？到得還家花未老，白雲依舊故山中。


不忘靈山親付囑，大鵬久住金剛窟，但問歸家歸未曾，休將古德商遲速。虛樓百尺倚晴空，門閉梯捐路自通，不動步時彈指入，樓前木馬夜嘶風。


不忘靈山親付囑，紅塵豈障參禪骨？雲衣不掛忽然甦，滿目桃花春簇簇。春風吹樹看春來，露柱生兒笑滿腮，識得無生親的子，任君掩耳過經臺。


不忘靈山親付囑，這箇都非心佛物，驀爾通身熱汗流，一味之間百味足。百味誰嘗一味非？旅中無繫自知歸，解道澄江靜如練，令人常憶謝玄暉。


不忘靈山親付囑，紅藕池邊波可掬，通身獨露放光明，萬里山河清淨目。庭生瑞草未為奇，瓮裏醃虀變紫芝，碧眼胡師吞未盡，酸甜只貴大家知。


不忘靈山親付囑，識取未生前面目，柳風梧月主人醒，掃花閒殺樵青僕。春到黃鶯語亦親，半塘遙隔見通津，還他寶釧金羈子，任我穿衣吃飯人。


不忘靈山親付囑，學道先教無厭足，假饒已悟更加鞭，管取千魔俱殞沒。護持須護自心王，冰雪中間別有香，大著眼眶看仔細，丈夫眉宇舊昂藏。


不忘靈山親付囑，光明智火燒殘牘，逢人何處著商量？盡日芙蓉看未足。芙蓉霜刃向雲磨，魔佛繇來奈爾何？露布已聞鐃吹奏，太平端許臥山阿。


不忘靈山親付囑，緣生世諦多林麓，剖開慧眼顯全機，肯向塵緣空碌碌。突出衣中無價珍，從來見處不依人，大圓覺體光明藏，淨白元無一點塵。


不忘靈山親付囑，清光靄靄彌山谷，舉頭誰不見青天？男兒肯向他尋逐。待客迎賓事事長，跬步何曾離本鄉？了知動轉非他物，優缽羅花遍界香。


不忘靈山親付囑，回首紙穴凝蠅出，疑情舉處要分明，莫把心量重卜度。大千經卷一塵微，只貴當人剖出之，曾向洛陽官裏過，春花春鳥總宜詩。


不忘靈山親付囑，慧燈好向風前續，青天白露鷲峰明，更從何處分真佛？無分無別阿誰知？當下知歸我是誰，猛火煆成清淨土，一聲孤雁夜聽遲。


不忘靈山親付囑，春氣非傳紅與綠，一念攀緣眼底花，片言玄妙膺中物。空諸所有實諸無，活殺從來是丈夫，山色溪聲還跳出，鬧藍風雨對屠沽。


不忘靈山親付囑，浩然氣宇餐天祿，堂堂妙用絕周遮，百匝千重光晃昱。底事分明說似君，碧空花雨亂紛紜，飯餘柳岸經行慣，清風微動水成紋。


不忘靈山親付囑，海外波斯雙赤足，夜來龍藏掌中生，鎚碎休教添碌碌。俊骨摩天秋氣高，虛空無物見纖毫，驅耕奪食男兒事，一任西風爽布袍。


不忘靈山親付囑，雪冷須彌偏突兀，拈來青棗大如瓜，見後桃花青似菊。熱油鐺舐大方饞，莫使重留貼肉衫，到得感恩知愧日，許君親見老香嚴。


不忘靈山親付囑，社舞村歌堪薦入，歌聲鼓節遣誰聞？耳中供個觀音佛。虛空消殞一人邊，草淨湖南萬里天，一句相憑重道當，石人雙耳聽聲前。


不忘靈山親付囑，珊瑚影映澄江綠，清風明月兩相知，蓮花水面如車軸。石頭城外草芊芊，踏月穿雲知幾年？一自洞庭歌罷後，至今花雨尚翩翩。


不忘靈山親付囑，禪林直豎蒼山骨，迥然一念射當人，此是吾家真種族。空花輪轉本來無，迷悟俱非井覷驢，討得钁頭些子味，臥雲嘯月種松株。


不忘靈山親付囑，刻刻須教深入木，和身迸透頂門開，六六原來三十六。鐵船無恙海潮通，月落沙寒釣已窮，若向此中親薦得，竹簫吹過斷蘆中。


不忘靈山親付囑，蓮花漏裏西裝俶，一輪海日兩頭忙，六字彌阤千遍讀。口中讀讚心思惟，直下追尋影自隨，生則決生去不去，子規啼過古梅枝。


不忘靈山親付囑，寶華淨界無延促，眉眶之下鼻頭垂，何人解把舟行陸？方舟渡子不曾迷，說著河源卻未知，雪滿短簑寒夢破，自驚身是釣魚師。


不忘靈山親付囑，熟處當生生處熟，卻將生熟一鐺煎，跛鱉盲龜稱萬福。出門何地不青山？傍晚征夫閒未閒，開徹碓花供醉眼，磨成磚鏡炤衰顏。


不忘靈山親付囑，頭頭法法光明域，虛堂無事一聲雷，野狐跳入金毛窟。金毛獅子解翻身，這裏分明不昧因，吐卻狐涎入狐隊，出山人是住山人。


不忘靈山親付囑，康莊車馬偏難忽，黃塵冉冉遍天涯，憑君拭洗青山俗。青山無況著秋煙，鹿草龍芝種玉田，獨有一年收未得，祖珍拋散禁城邊。


不忘靈山親付囑，得意華騮風趁足，奔騰蹴踏見分明，萬里空山尋古宿。尋人花影落繽紛，玉帶誰教報衲裙？合有臨行饒舌處，鍾山雲似博山雲。


不忘靈山親付囑，白石蒼松堪擊筑，擊出針鋒一線通，千流萬派堪漩澓。山頭白浪海中塵，囊裏無錢賸買春，月滿珊瑚枝自露，跏趺應笑劫前身。


不忘靈山親付囑，宗門豈傍他人入？英雄眼底笑男兒，清風古路無迂曲。參禪先令識心閒，錦鯉成龍一躍間，皮袋生光情愛盡，淡將言句寫溪山。


不忘靈山親付囑，參禪莫就禪中宿，當日惟知劍柄長，而今始覺毬門複。枯椿未始是枯椿，觸處風搖白玉幢，萬里泥牛奔影去，碧雲無賴滿春江。


不忘靈山親付囑，斷崖峰頂黃茅屋，十方坐斷見春風，撥雲夜看千花谷。跨著楊岐三腳驢，不逢渠處也逢渠，解開布袋憑人看，妙用臨機果不殊。


不忘靈山親付囑，十年豫造征人服，征人未免挂征鞍，會免臨岐多倉卒。繡幢煙影碧油車，放出南山鱉鼻蛇，若道葛藤猶未斷，一杯清供趙州茶。


不忘靈山親付囑，牧童明月騎歸犢，未到人牛不見時，休隨草色平川綠。雨餘芳草是前村，牧笛無端欲斷魂，卻向古鄰荒寺去，大家扶起破沙盆。


不忘靈山親付囑，縱橫出沒無拘束，閒雲蹤跡渺天壞，魔佛從來皆眷屬。放生容易殺生難，火宅之中叫野干，露地白牛車上坐，寶鈴珠網夜天寒。


不忘靈山親付囑，缽盂中是千鍾粟，橫吞一粒齒牙香，卻笑饑人果空腹。一粒原來何處生？大千心畝廓然平，夜來賸有栽秧雨，好向綠楊聽曉鶯。


不忘靈山親付囑，花蜂豈就枯枝宿？鑽向銀山鐵壁中，他家好似無情物。場開選佛看登壇，莫道心空及第難，踢殺猢猻縛殺鬼，不知菩薩是何官？


不忘靈山親付囑，彌陀一句無真俗，數珠繩斷佛聲消，卞和剖破荊山玉。分明寶鏡映千燈，擇葉尋枝我未曾，識得燒菴真供養，泥牛搖尾過窗櫺。


不忘靈山親付囑，修幢拗折瀟湘竹，實相門開聲悄然，短衣破笠黃金域。江風淡蕩法身寒，江雨凄清夜未殘，休把鵑啼比鶯語，萬花叢裏現優曇。


不忘靈山親付囑，期君試聽無生曲，無手人彈無耳聽，聚合從前親骨肉。團圞何處問他方？一片空心選佛場。打鼓卻看誰作主？釣魚原是謝三郎。


不忘靈山親付囑，爾自彈絲我吹竹，合成一調供眾生，梵天花雨成夭穀。攪不清兮燒不香，捉賊須教有正贓，溺器踢翻清夜曉，傳燈名字間僧行。


不忘靈山親付囑，日午虛窗剔明燭，廚前巧婦細思量，自笑能炊無米粥。諸天同器不同餐，肘後金符近已刓，馬足似雲弓似月，將軍今夜下三韓。


不忘靈山親付囑，青山滿目原非物，荊棘叢中穿過時，何論橫趨與直入？旋風八字打將來，寶網金繩觸處開，萬壑千巖春自煖，兔光和露護珠胎。


不忘靈山親付囑，加鞭倒跨泥牛犢，牛背頻將鐵笛吹，聲聲韻出無生曲。無生曲子孰賡和？石人解拍木人歌，遊遍支那歸去晚，衣冠之下古彌陀。


不忘靈山親付囑，瓊苗遠發瀏陽佛，揚吾家醜逼吾忙，管保千生受塗毒。千生只在一朝圓，毒鼓聲騰萬馬先，廓爾子韶明物格，紫雲金殿暗香傳。


不忘靈山親付囑，日用何妨耕與讀？書中全露聖賢心，大似良田獲嘉穀。聖賢俱自道場來，儒釋源流莫浪猜，會得拈花微笑旨，龜毛拂子舞三台。


一口氣不來，畢竟甚處去？剔起眉毛知住處，銀山銕壁也須開，劈面當機解回互。大力量，休恐怖，趙州略彴古今傳，笑看幾多驢馬渡。


頓悟心源開寶藏，灼然笑點馬師圈，頂門果具摩醯眼，黑白終歸句下圓。


頓悟心源開寶藏，摩娑睡眼見青天，現成公案重拈出，三個猢猻夜錢。


頓悟心源開寶藏，衲衣底事有來繇，囫圇吞箇青州棗，直至而今飽不休。


頓悟心源開寶藏，庭前柏子話偏長，道人不諳西來旨，一陣清風一陣涼。


頓悟心源開寶藏，家風不與世人同，百千萬種諸三昧，只在尋常語默中。


頓悟心源開寶藏，全身領荷亦遲遲，更思吸盡滔天浪，笑倒江西馬大師。


頓悟心源開寶藏，肘後靈符衣裏珠，幾多玄妙都拋卻，認取楊岐三腳驢。


頓悟心源開寶藏，毘盧頂上好安居，須知別有通霄路，烈漢從來不畜書。


頓悟心源開寶藏，隨聲逐色過朝昏，一條拄杖穿雲走，得失親疏總不論。


頓悟心源開寶藏，扶桑元在海門東，衲衣時藉雲霞補，剪尺無煩問誌公。


頓悟心源開寶藏，眉毛血濺梵天紅，橫拈寶劍當陽擲，觸處逢渠振祖風。


話頭一句如弦直，耀日精金覿面看，行過水晶宮殿去，門前尚有玉欄杆。


話頭一句如弦直，甘露還從天上來，八角磨盤親撥轉，無根樹子倚雲栽。


話頭一句如弦直，進步寧知行路難，稍得順風催客便，蕭然無意過三灘。


沒蹤跡處莫藏身，釣盡澄江躍浪鱗，藏身之處沒蹤跡，華亭兩岸花狼藉。迸破虛空別有天，綠楊深處草芊芊，更須簡點家常事，跛腳驢兒在後園。


來機即赴未為難，背觸俱非肯綮間，大火聚中看變態，真文不欲露全班。

