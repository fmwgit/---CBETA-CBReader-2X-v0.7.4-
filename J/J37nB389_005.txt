嘉興大藏經（新文豐版）數位版, No. B389 洪山俞昭允汾禪師語錄


師誕於楚， 祥鍾延陵。 母氏聖善， 俾從大僧。
慧刀裂綱， 玉泉扃戶。 習學貫花， 荊門獨步。
露地白牛， 如風旋轉。 心忽生疑， 是稱勇敢。
老宿者誰， 弗彰名字。 特為指南， 其志以肆。
靈隱發機， 靈巖脫韝。 臨濟來源， 特明授受。
出領乾明， 匡盧雲曉。 法鼓一撾， 佛日杲杲。
江漢風高， 湖湘化溥。 歸根無口， 萬物皆我。
洪山再開， 勛居元席。 師示大公， 人難企及。
雪花飛彩， 冰燄騰輝。 藏身無跡， 用告真歸。
落落團團， 黃金充國。 潭北湘南， 千秋永式。

