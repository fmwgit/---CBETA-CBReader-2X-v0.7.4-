嘉興大藏經（新文豐版）數位版, No. B411 德風禪師般若語錄


滯貨多年要脫卻強開席舖覓真金神光拜立獲渠髓翻令兒孫恨轉深


無頭無尾又無面鐵眼銅睛窺不見今日分明為指津僊人常在雲中現


不是旛兮不是風海門湧出日輪紅幾多戀窟迷蹤者不見寥寥天地空


日面月面頭頭相見水秀山清幸勿思算


日面佛月面佛海闊波平山突兀萬里雲收宇宙清寒光皎皎照何物


驀召一聲便舉頭一挨一拶最風流誰知更有傍觀者便作驢鳴狗吠酬


一踏分明絕正偏水潦從此話頭圓百千玄妙如相似依舊阿難在佛前


佛之一字聞不喜獨坐巍巍迥大唐但見皇風成一片更於何處覓封疆


蕩蕩一條官驛路行人往往問前津自從勘破歸來也誰觸長安車馬塵


當機一拶玄關轉走馬循環不暫停趙老雖然能作主看來也是假惺惺


一朝被蛇傷怕見斷井索總然道個無爭免狂風作


鎮州出大蘿蔔拈來百味俱足須知不著薑椒趙老家風別俗


獨泛悠悠一小舟滄溟突出巨鰲頭攔腮一掣翻身去今古長江水自流


百千諸佛居何土月印長江徹底清黃鶴樓題崔顥後至今吟韻許誰賡


落花舖徑亂啼鶯無事野人策杖行踏遍芳叢歸去也報君春色勝秋榮


鄂渚州頭生意足扁舟獨泛出塵俗乘風一笛過滄溟煙樹依依江畔宿


古佛家風輕漏洩銀蟾出海對君說對君說太饒舌笑殺雲門屎一橛


大好燈籠逼塞虛空西來大意門對爐峰


腳踏毘盧頂上行從來不識野狐禪江山風月由君弄已落胡笳別調弦


風吹別調露真機直下全提半似痴其中消息誰能會試聽春山啼子規


酒色之徒橫眠倒拖無位真人攔不住得歡樂處且歡歌


逢人舉手話淆訛無位真人好大歌今日分明通一線大家依樣畫葫蘆


明星忽睹豁雙眼遍界風光不可藏鼻直眉橫成現事笑他特地語郎當


忽睹明星也大奇驚天動地小兒戲娘生鼻孔突然現額下橫分兩道眉


我手何似佛手喜怒誰人弗有或時提揭剛宗或時拈花折柳


我腳何似驢腳直下攔腰一踏此是佛祖家風誰會驢蹄馬腳


生緣舉起鼻遼天放下全無底事圓何似饑食渴飲了更無一事在心田


衲僧孔竅迥然別明明突露如何說皓月當空朗太虛山河大地一片雪


即心即佛兩頭空帶水拖泥作主翁拍破虛空成兩片一輪杲日耀蒼龍


即心即佛大現成鼻直眉橫面上生枯木花開春劫外到來休問句中情


即心即佛一句雄把定乾坤不露蹤會得個中消息子不妨高臥白雲中


問我冬來意特地一場愁諸人如未委頭上又安頭


抱住慇懃不放開飯香觸鼻笑盈腮道得十分端的處亦要婆婆自主宰


米篩颺出太虛空一句全超恰費翁不是兒孫重提起諸方受用在其中


一口無二舌何事音聲別達磨老臊鬍面壁已成拙


多年不見本來人今日相逢覿面親娘生鼻孔突然現爍破乾坤獨露身


直下單傳白棒兒撐天拄地少人知英靈若解承當去橫拈倒用任施為


一條竹杖似獰龍正令全提不露蹤鏟斷當人命根子橫拈倒弄解生風


道人樂道山之寓風亭月榭長吟哦榮華謝盡一身輕樂道此山清況多閒策杖步雲坡巖花能笑鳥能歌此心真也是非真獨惜無人悟薜蘿嗟彼區區名利客尋聲逐色日蹉跎我山岌岌爭前去呼不回頭奈若何豈是無心合成道多緣識浪起奔波何如林下養真心心境空來一剎那雲片片石峨峨此中樂也似仙陀蒼苔石上題黃葉詩成拍手笑呼呼笑呼呼會也麼樂道人間第一和

