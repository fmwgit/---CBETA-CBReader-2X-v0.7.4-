嘉興大藏經（新文豐版）數位版, No. B202 百癡禪師語錄

百癡禪師語錄卷第二十終


一聲提起一聲親，提起聲聲現本人，霧散雲收秋月朗，海天空闊白如銀。


彌陀與汝甚冤讎？口角垂涎罵不休，驀地豁然開正眼，方知步步踏蓮舟。


踞地掀天勢獨雄，毫光遠映絕羅籠，爪牙雖是不曾動，已走狐群入萬峰。


紙襖不須勤綴補，儂無好句可相為，臨機只要驀頭棒，管取風流撒手歸。


玉堂春旆擁僊官，蔚若祥雲下翠巒，欲展奇勳扶聖世，法輪撥轉有何難？


五千餘軸算奚窮，華雨繽紛講席中，防唾已甘辭義虎，奪珠應在探驪龍。孚公畫角驚殘夢，德嶠吹燈起黑風，是事分明重剖析，兒男若箇不英雄。


七星環勢削天孤，可有七星慧劍無？收罷試來呈妙舞，莫淹寒匣自相辜。


迥出人寰孰與同？銜華野鶴覓無蹤，從教門戶潑天闊，千載寥寥映日紅。


三撥琵琶唱渭城，喉音嘹喨遏雲行，何如解奏無生曲？佛祖都教努眼睛。


亦以仁心扶祖道，不難把筆判虛空，大人境界如相問，雲外秋霞織暮紅。


廿里松關石徑斜，香風吹發杖頭花，入門辨主須端的，不是成家便破家。


莘翁與我不相識，傳得盛名入耳新，玉尺在躬霜滿鬢，曇華為舌語撩人。千嵒松雨惺前夢，一榻風光了勝因，何日毘城來借座？杖頭點出萬家春。


寶鏡持來一照看，眉鬚歷的不相瞞，自知撲碎全無力，留掛空山奪夜寒。


春風吹破碧桃腮，劃地為關且活埋，他日遙思今日恨，出頭仍覓對頭來。


女中示現覺華開，想必靈根夙帶來，日用頭頭合本據，千枝萬葉蔭全該。


日上三竿睡正美，隔窗華下鳥聲頻，試將獨得其中趣，誇與廛居無事人。


當機一俸活如龍，不落思惟擬議中，就地翻身頭角露，湫傾嶽倒萬千重。


擦褲磨裙幾度秋，頂門眼正迥誰儔？玉芝聲價千鈞重，金粟衣盂一擔收。盡道初昇天際日，那知倏變水中漚？芙蓉影落無尋處，長與追思血淚流。


諸佛本來，汝我無別，念者是誰？直須了徹。菱花影裏廓全身，一道神光賽月輪。


難弟難兄若箇知，萱幃日影況遲遲，從今莫問鴒原苦，且把壎箎合調吹。


箇事何岐弟與兄？秪因不薦起迷情，等閒覷破娘生面，方信從來共路行。


草鞋踢出路迢迢，準擬秋歸慰寂寥，何似息心蒼靄裏？隨攜鈯斧斷雲霄。物求新，人求舊，久長難得句須透，男兒駿業後頭多，謾把閒情輕自疚。


午夜閉門憨打睡，忽然曙色向東開，金烏躍出翬簷上，大坐當軒任去來。


白是扇，黑是字，黑白未分前，端的在甚處？二六時中著眼看，莫秪茫茫無本據。有本據，絕疑慮，不獨步追千里風，瞥然又見成龍去。


三條篾束已多時，自笑囊空力莫支，一曲微吟秋色老，相逢不用別思惟。


以古為範，能範乎古？迦文非師、達磨非祖，夜半晴天霹靂轟，大蟲咬殺玄沙虎。阿呵呵，莫莽鹵，甘草甜兮瓠子苦。


飯桶邊，菜鍋裏，頭頭應是自家底，玲瓏八面盡舒輝，千手大悲提不起。提不起兮勿辭勞，動轉施為賴爾曹，有日淨瓶趯倒去，居然贏得一山高。


磨盤寂寂碧雲封，借問誰家意氣濃？但使機關常撥轉，無窮受用在其中。


維摩鼻孔知仍舊，道者眉原八字分，相信不須頻寄語，任他竹戶鎖重雲。


千里來何事？寬心罷此行，休因微雨過，洗落舊時青，忍耐身之鎧，恢弘績乃成。君不見？法遠老，卓丁丁，水潑灰拋骨愈勍，大抵蓮峰無別念，鐵船沒底要人撐。


普天匝地承渠力，耀古騰今絕覆遮，既已年來行此令，何妨錦上又添花？


醫國、醫人無二道，本經本阜自參觀，杏林春暖花開後，不假砭鍼起痼殘。


吹毛雪雪久磨礱，不用當場那見功？收放果能無觸住，從教血濺梵天紅。


無事室中嬾喚呼，退身一步是良圖，龍宮虎穴親臨過，始信真機不負吾。


趨庭竟日共商量，逗到時來理自彰，此地不留椿樹影，淨邦喜得藕花香。千點淚，九迴腸，是汝良心且勿忘，何似而門輕劈破？親爺復見露堂堂。


鯤化為鵬摶九萬，大機大用不尋常，頭陀說話無憑準，籤出南華問老莊。


巾瓶共侍有多年，白鹿城離各一天，宗鼎力扛魔膽喪，法幢俄偃祖庭芊。誰云慧日照無曲？幾度臨風恨不全，弟應兄呼今已矣，揮毫書此斷腸篇。


暑甑蒸人不自由，塵勞火宅較悠悠，我儂示汝安身訣，徹底清風在手頭。


少林的旨沒差互，百草頭巔全顯露，試看舊時煙雨堆，眼睛突出人無數。


凌虛閣後玉千竿，翠鎖金風隔岫寒，不識現前活祖印，終須到處被人瞞。


夏去秋來杳鴈音，風檐坐睡冷沉沉，錐鉤拶著還知否？未可徒然負片心。


爛銀高涌響如雷，大士全身現幾回？要到普陀巖上見，驢年保汝出頭來。


有物先天不露形，灼然無剋亦無生，如君妙算能幾箇？且看推排泣六丁。


天下大法幢兮已折，天下大法鼓兮已裂，天下大法燈兮已滅，祖佛見之皺眉，魔外聞兮喜悅，不肖兒孫又何說？換手搥胸，哭彼蒼淚珠，點點是紅血。


竹馬閒騎繞畫堂，咿啞聲切響琅琅，浮雲景物何能動？秪認目前爹與娘。


此庵問是何年造？鐵壁銀關千萬重，縱有巨靈分不破，豁開戶牖在渠儂。


不羨琴書別舊遊，畫樓空鎖冷湫湫，龍鍾顏父吞聲哭，窈窕湘筠帶淚愁。愁有盡兮君無盡，此界他方隨所順，要見全身獨露時，年年二月桃花信。


雲為友，石為賓，一榻清風足四鄰。黃鳥囀，白花新，萬里長天絕點塵，好景現前向汝道，箇中主也是何人？


無油莫點案前燈，各自相依暗地行，露柱有時忽磕著，夜深猶見日輪明。


金色如來一臂垂，至今示現滿枝枝，都緣接引婆心切，留待當人正眼窺。


通身無力腳跟浮，傍著燈光趁隊遊，萬轉千迴跳不出，何如直下把心休？


六十餘秋信步行，翻身一踏契無生，不將玉珥和華插，自有金梭對月鳴。婦道盡，母儀成，果熟菩提覿面呈，畢竟何為安立處？大千沙界任縱橫。


妙齡便讀五經書，已信天資邁二徐，他日崢嶸頭角現，曹溪路上莫辜余。


霜花拂袖，劍光含路，過江西，入嶺南，若遇盧公輕借問，報言近日好同參。


宦海不須愁浪風，但憑濟物有慈艟，急撐到岸無餘事，萬里晴樓一望中。


一句全無多少好？臨行強索欲何為？百山賴是鄉情慣，且就從前痛處錐。


多時不打虛空鼓，兩片皮間白醭生，共聚英流如點首，無錢任買竹風清。


高山調古少人知，雲樹蒼蒼憶子期，匪為宮商誇悅耳，秪緣鄭衛結愁眉。若秋晚，似懸絲，今不再鼓復奚時，一曲遙吟君試聽，白蘋風起動寒漪。


崒嵂九峰開步幛，潺湲三泖織迴文，憑誰好手能裁剪？攤向人間作見聞。


一帶溪山列畫圖，扁舟還肯駕來無？石窗影拂松梢月，底意深深不用酤。


吸盡西江空所有，笊籬叫賣滿街春，老龐活計人能委，千古無生協韻新。


長安道左垂楊綠，人醉春風歌一曲，爭似君家曲調高？沒絃琴和聲相續。聲聲引入碧雲阿，坐見繞梁拂荔蘿，不屬宮商與徵角，水流山峙豈干他？波旬乍聽駭然走，德嶠韶陽咸拱手，此曲問從何處來？也知冥契十年久。而今正好再三彈，莫謂行行識者難，更冀異時重擊節，聿興濟北大江瀾。


倦餘無事愛扶笻，步到山椒思轉濃，長嘯一聲雲影落，那知腳下有千峰？


羽書行逼歲無休，尚倚文星照建州，浩浩公堂虛隱几，一聲雷震萬山頭。


西來旨，絕周遮，擬別會，隔天涯。古木禽啼曙，疏林梅放花，眼觀耳聽豁然透，佛祖頂較弗差。豈不見？昔年尼妙總已到家，大慧室中聞舉油餈話，震威喝出兮意氣堪誇。汝其依此為標榜，切忌逢人縮爪牙。


滹沱老識陣雲高，三要三玄賽六韜，後代兒孫都習戰，白虹光拂紫金袍。


荒寺欹雲半集烏，我來掛笠強支吾，不衰眼力峰千筆，能攪吟魂水一湖。碧篆香清欣獨得，紫藤骨瘦倩誰扶？皇崗勝地曾分囑，為問年深記著無？


裏頭不窄外頭寬，淨守已經十載寒，直指機將何抵對？白雲深鎖玉琅玕。


胸次能藏萬卷，筆力解撼千江，到底不留涓滴，說甚襄州老龐？


馳求常為物累，得悟宛爾神閒，芒鞋幅巾竹杖，是處綠水青山。


劍戟鳴秋世不康，買舟先我渡錢塘，應知此去雲山杳，詎料今來草樹蒼。倦策喜同撐破戶，輪槌煩任震虛堂，他時熱面輕翻轉，勿作克賓孝順郎。


生身母氏已焚埋，本有親娘全不顧，落落零零在頂門，風吹日炙無遮護。無遮護，急省悟，杜宇聲中花正紅，清明過了春光暮。


無陰陽地在何方？請自迴光看莫忘，識破始知來脈大，龍蟠虎踞露堂堂。


選佛圖成不選官，聲光落落動人寰，滹沱正印腰初佩，景德真燈續自閒。詎料旋嵐摧大蔭，空餘鈍鳥望高山，同條誰似君知己？聞訃幾回染袖斑。


若箇兒男肯自埋，嘗憐近事獨徘徊，黃花也愛出頭早，不待秋光已遍開。


幻寄閻浮五十三，友儀慈訓兩無慚，羅幃忽掩秦樓月，玉鏡空斜鳳尾簪。自是全身超露布，更饒遍界現優曇，歸根得旨分明在，不藉區區作指南。


四十稱強仕，風光汝自知，倚笻何以贈？千古襲楊岐。


馬師年年不少，金粟年年要化，淹殺衝浪巨鱗，世、出世間無亞。珍重眾檀信手揮，幸勿遼天高索價。


亂雲片片，幽鳥喃喃，百丈野鴨，趙州布衫，機先親領略，氣宇自巉巖。法有成規兮量水打碓，事無一向兮看風使帆。慈禪！慈禪！知不知？若也知，插鍬寂子小廝兒。


祖域高親日未休，歸心暫且寄行舟，到家句子聊相贈，一喝當湖水逆流。


稽首大悲，神通無礙，一點慈心，風月莫賽。要識手眼從何來，行行自有知音在。


面目分明何處是？湖光瀲灩蘸空青，老來謾道無思算，同我扶藜倚翠屏。


準擬相將度歲殘，一爐松火話般般，投書何意山靈巧？分袖頓增玉井寒。羅集鳳龍君得計，掀翻海嶽世殊安，當年畫棟紫芝現，應在今朝拭眼看。


日課虛堂八九子，何如法戰化三千？年來壯志還存否？試聽春山泣杜鵑。


打翻浮世閒花甲，坐對秦山日月高，一句全提超劫外，不誇親見熟蟠桃。


白棒橫拈，生風偃草，面目全無，起人懊惱，恨不當時直下推倒。若云像，設所關看來重裝也。好好好，檀那莫惜自家寶。


為眾不辭筋力苦，逢人定是笑顏開，一航春色隨君去，五月山頭望汝來。


北堂萱草綠依依，娘日倚門寒淚垂，此去那堪空手獻？風帆急處好思惟。


秀水溶溶是故鄉，蘭舟輕泛興何長？到頭不及秦溪月，靜夜無痕徹底光。


秦駐山頭久寂寥，君今倚杖氣凌霄，活人句已含春象，陷虎機如撼怒潮。目富不嫌雲萬疊，肚寬何用篾三條？他年曲彔床高坐，一任時流亂畫描。


象子驢兒骨力雄，成群踢踏起騷風，二時草料憑誰委？細抹將來在爾躬。


高臥東山甘水草，不思犁耙上肩拖，黃梅雨灑秧針秀，鞭逼渾身奈若何。


把住牢關線不容，放行一策任橫縱，泥牛夜吼千峰月，莫負山頭老凍儂。


刀刻不入那一著，亙古亙今光焯焯，雖然點畫自分明，究竟全無元字腳。說甚聲聞小果到此猶迷？直饒千手大悲也難摸索。道人擬欲進前來，引得頭陀笑滿腮，但向刀未舉時開隻眼，敢保盛名遠播響如雷。


金雞鼓翅玉欄杆，落落圓音透頂寒，此去不知如是否，空教拭目倚層巒。


關中篆縷久凝溫，兀坐長年不出門，海藏無窮真妙義，椰身徹底盡翻掀。常言頑石頭能點，也信雄鵝聽解奔，書咄寄君惟自肯，莫將禪教作岐論。


數珠百八白粼粼，一度拈來一度新，夜靜月明香篆繞，曇華瑞映在當人。


嫋嫋軒前竹，堆堆架上書，支藜看倦鳥，坐石問遊魚。不是禪道佛法，亦非解脫真如，任性而行兮用無不足，隨緣而寓兮樂常有餘。有餘之樂許誰同？獨愛艮山老道翁，客到門來多意氣，一甌白雪起清風。


閒亭獨倚溪光曉，萬里長天飛白鳥，祖意西來本現成，頭陀何用別之遶？


不愛鉛華誤世緣，袈裟頂受禮金僊，大都法念堅如石，故爾真修淨似蓮。戴笠三圍機用卓，灌溪半杓古今傳，葫蘆有樣也堪畫，好趁流光緊著鞭。


目視雲霄非自了，身拖泥水豈為人？超然不涉兩途去，惟許同參作者親。


山前片地碧雲籠，日把金鋤莫計功，驀忽雲開鋤又斷，海天推出一輪紅。


律應黃鐘氣候清，祥麟此日墮雲行，人間花甲翻身過，屋裏優曇覿面呈。骨相巍峨神不老，鬚眉皓白邑之英，我來據本為翁壽，亙古彌今第一贏。


鵡湖水，秀且深，風吹紋皺面，日照影篩金，解境非干境，論心不是心，心境兩頭都剔脫，逢人無事笑吟吟。


節鉞光中正令行，當年陸亙擅家聲，瓶鵝喚出遼天去，八臂哪吒也努睛。


經中得力句，臨末用得親，撒手無欣厭，抬頭見本人。彤雲千尺拱，寶樹一華新，借問今何在？相逢處處春。


背手打翻無字印，出門又惹滿頭灰，鱷溪巨浪千餘里，任汝掀騰吼怒雷。


三張白紙一函封，點畫分明不露蹤，要會玄沙親切意，門前春水碧溶溶。


廓落全彰事，如何把筆書？右軍雖敏手，到此也躊躇。


畫棟喃喃燕紫，平畦疊疊花黃，尼父文章性道，今古毫無隱藏。


覷透千差一貫，力行裕後光前，靈苗自有夙種，那分弱質耆年？


頂門正眼無藏覆，腳下風光得自由，拈起堂前氈拍板，高聲唱徹楚天秋。


九十九峰捧殿閣，龍媒蹄健競頭奔，不辭草料餵他飽，法戰場中解報恩。


夢中玉燕暗飛來，覺後分明喜事該，總是當人心地感，乘時記取莫疑猜。


割股醫親痛自捫，人傳說亦暗驚魂，至今古墓悲風起，樹色依然帶血痕。


踏著無生路宛然，一池熱血化紅蓮，全身示現超今古，寶蓋輕搖動地天。誰信渠儂原不死？都因夙世有良緣，沉珠破鏡三春夢，休讀亞之灑淚篇。


拼命單刀入虎幃，一枝畫戟奪先歸，霞城自古多英武，莫倦當機劈面揮。


七通八達是天衢，把住、放行兩不拘，我有少林沒孔笛，逆風試問解吹無？


葉落秋容慘淡時，故絃音斷不勝悲，無聊獨倚樓中月，有意空描額下眉。是恁麼，各自知，去來聚散總權宜，問伊端的歸何處？佛國天宮任所之。


世、出世間人，惟有忍字好，一忍百無憂，家和身可保。迷雲淨盡兮朗若秋空，喜兆當前兮笑生春草。報君知，須及早，利刃心頭大險哉，不依徒自添煩惱。


風和夜靜月篩金，獨倚危樓發妙音，寂寂高山流水趣，知誰辨別伯牙心。


予琴原不屬絲桐，古韻冷冷響碧空，一曲彈來君莫笑，西乾萬里已聞風。


月夜方塘獨叫蛙，子韶撞破卻成家，百千年後無消息，還賴君添錦上花。


子從天中來，為眾心已遂，相見未幾時，別我下層翠。春風送小舟，春鳥留人意，帶眼行不差，履道最為貴。抉取驪龍珠，辨明鴨鵠類，莫學浮虛禪，口快神如醉。金陵古帝都，東魯宣尼地，杖頭休掛錢，一缽任遊戲。上釣有鯨鰲，直須手腳利，驀鼻倒騎回，方名叢林使。此言是與否，去矣且牢記。


慈風不減普門士，況出娘胎日月同？華笑鳥啼知壽意，年年飛入玉簾中。


人生期適志，把手謾書空，富貴雲拖岫，文章水映虹。帝畿雖信杳，佛國有閞通，豎亞頂門眼，逍遙興不窮。


金柔火老一天清，掉轉船頭舊路行，腦後有光誰蓋覆？目前無阱任施呈。頻伽白鶴尋常事，瑤樹奇花自在生，受用現成如共委，哀哀不待泣風聲。


靜看乾坤忙裏過，閒將日月上頭封，關中主，莫匆匆，且待澄潭起臥龍。


東山夜唱曲無腔，忽地驚聞折勝幢，遙憶去時成舊恨，不堪飛雨灑蘿窗。


觀音菩薩將錢買，何似韶陽越祖談？公案兩重齊鏟卻，街頭十字放癡憨。


肘後符懸五彩紅，頂門眼正有全功，滹沱出格丈夫漢，睥睨人間孰與同？


我無法可說，有說是欺瞞，但看庭前竹，風來響幾竿？


麥薪如桂米如珠，幾度思惟暗嘆吁，大抵生來福德尟，故逢此地歲年蕪。沿門行乞前無路，坐席偷安盡怨吾，誰是同心抱義漢？砂盆好好力匡扶。


窠臼不存稱快俊，轉身重與頂門鍕，六橋花柳春湖外，閒立晴空倚杖藜。


毗盧頂上金冠燦，耶舍塔中玉磬清，後代兒孫諳的旨，身彰五彩播寰瀛。


君是謫僊人再來，秋詞春緒興悠哉，鏤金句可驚神鬼，敲韻聞如動地雷。偶泛蘭艖示好我，慚無玉版味相陪，且行且止殷勤甚，爰倩香山作壽杯。


形山有寶絕遮藏，晝夜六時放異光，陝府鐵牛推不動，和盤拓出自超方。


穠桃郁李笑春風，六十年來見性同，更轉劫初那畔看，壽山依舊碧巃嵷。


吾人有意學無生，不與諸緣逐變更，腦蓋當前能揭破，眼光突出自圓明。彤霞落鶩涵玄妙，石火流雲謾暗驚，因憶古賢曾語此，心堅磨杵亦針成。


六尺岐嶷自在身，誰甘役役混風塵？船撐入海端由己，岸到歸家罷問人。饒舌懶翁重指註，棒頭的旨越尖新，英靈記取無相負，勝似殷雷起臥鱗。


一片虛凝白似銀，不知經歷幾多春？普通年事今猶在，可惜庭無斷臂人。


壁立千尋望不窮，無階梯處絕牢籠，瞎驢一拶翻身上，佛祖都教列下風。


一畫未彰文已著，象爻立亦費繁詞，羲皇面目如親見，解使人間十二時。


慈心原是修行本，修到無修慈始真，大用現前忘軌則，威獰意氣在當人。


起疾首推醫國手，度生全仗濟川才，雪山藥樹華千朵，今日為君次第開。


五彩羽毛備，三山氣象清，仁風雖可貴，也要待時鳴。


祖印當中朱點窄，奉行夜璧自生輝，秋帆忽轉來時路，回首鷗灘永不違。


打開塵世繁華鎖，年幼已存老大心，自是靈根培處好，故將衣靸入叢林。


病緣忽忽從何起？了得起時病也無，夜靜月明牽稚興，勝如赤腳走南途。


器大不妨藏待價，行高且莫逐時污，近來法道多頹靡，貴在英靈正力扶。


羲皇之先有古鏡，藏在嵒中無少剩，忽然迸出勝光明，萬象森羅齊掩映。此鏡非石亦非金，面面玲瓏徹底深，東平盡力撲不破，南嶽庵前謾搜尋。汝今鏡嵒兮為號，我復欣欣兮實告，雲收霧捲兮地闊天寬，月朗湖清兮隨人所好。


山嶽稱高，鳳麟稱瑞，惟此一著，在人尊貴。勘破了也端的來，通身五彩羽毛備。羽毛備，呼喚不回兮羅籠不住。


筆端未果生花夢，眼孔密通面壁心，此去汾州有獅子，解騎莫負舊叢林。


苦樂無常幸自知，榮名屣棄適相宜，鱣堂不減燕山桂，羔袖時藏鷲嶺鎚。鑑物以公明皙皙，分家有偈澹猗猗，黃鍾律應逢初度，敢效萊人獻紫芝。


紫芝年遠味逾香，翁壽純兮較彼長，腳下煙雲如盡淨，生前面目已全彰。出關聃老圖休羨，揖客趙州茶獨嘗，女嫁男婚能事畢，風流冠世任徜徉。


一堆白骨，杖頭擔子，道師恩，兩不慚，舊隱瓶盂如記得，莫戀春色在江南。


渠無面目如何徹？徹得渠兮始見渠，萬里碧天雲不翳，扶桑日出海門初。

