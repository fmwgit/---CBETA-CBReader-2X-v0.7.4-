嘉興大藏經（新文豐版）數位版, No. B095 蕅益三頌

藕益三頌


演若迷頭向鏡馳，狂呼歷劫未曾癡，朝來摸著娘生鼻，到底雙雙兩下垂。


分明舉似不曾差，步步何嘗離著他？更問之乎并者也，胡人月下吹胡笳。


家常茶飯日三餐，一飽渾忘飢與寒，只恐鮮能知此味，別圖鳳腦與龍肝。


分明步步不曾離，日用尋常盡是伊，怪底春光遍桃李，東風消息幾能知？


三性三身別復同，分明指示不須融，獨憐村裏三家犬，月下啀喍吠草叢。


無性緣生觸處通，有無情理互含容，一微亦必存方分，儱侗如何達此宗？


治水功成定永圖，荒要侯甸各分符，始皇吞併非良策，眨眼秦嬰已獻俘。


病多藥亦多，須是問耆婆，黃龍湯一味，那得起沉痾？


禮到何勞漫費錢？大家恭敬賀新年，面門歡喜心安樂，不羨無懷與葛天。


子等心亦等，況復貲無盡？周給本非難，只愁不自肯。


春光一度一番新，賺得嬌奴起怨情，獨有東村王大姐，依依猶憶舊時人。


萬古碧潭月，盈虧時出沒，撈摝非有無，大辯終須訥。


路邊掘土成尊像，要走還將尊像填，只恐旁人眉墮落，漫同院主怨天然。


泥牛鬥入海，木人齊喝采，堪笑石女兒，猶向波間待。


混沌鑿開分兩儀，成形成象亂猜疑，虛空消殞知何許？正是訛傳盤古時。


古鏡掛高臺，何妨胡漢來？秀公空拂拭，拂處轉多埃。


一自椎秦博浪沙，轉逢黃石圯橋斜，素書雖作劉家用，與赤松遊路未賒。


專心牢把柁，跛足難行路，看風便使帆，滄溟頃刻過。


梢粗膽壯賭場雄，破盡寒酸士子風，一擲便輸千億界，陶朱雖富未堪同。


銀鉤光遍地，一線天邊麗，初夜漏聲寒，影向千江漬。


不是怨家不聚頭，自身有債自身酬，牧童若解深深意，莫把繩鞭強繫留。


香水浪滔天，潛流注百川，誰能嘗一滴？卻病且延年。


果然依舊可憐生，拄拄撐撐直到明，普請大家同著力，莫教倒卻葡萄棚。


佛命不可斷，饑來須喫飯，一日要兩餐，莫學餓死漢。


銀馬金錢接灶神，殷勤禮拜祝虔心，一門和氣生千福，四季平安抵萬金。


臘盡事清閒，困來便打眠，一夢猶未足，爆竹慶新年。


生死路茫茫，輪迴正未央，須銜一莖草，切勿借他糧。


兩度拈來一總忘，何須平地別商量？同條生不同條死，愁聽寒鴉度夕陽。


萬國衣冠拜冕旒，御筵香染繡羅裘，不觀上苑枝條茂，那信蒼穹兩露周？踏破波濤渾是水，織成縷線漫稱紬，莫嫌山谷泉聲小，大海何嘗擇細流？


眾齒光明遍剎塵，十方雲集主中賓，眉間足下出還入，極果應知即正因。蓮現何曾離本際？勝音寧復是他人？殷勤聽取伽陀句，白牯狸奴知最親。


運水搬柴足可娛，藏身三昧阿誰無？擬求佛手來摩頂，翻昧衣中如意珠。尺鏡遍含空界影，寸雲堪灑剎塵枯，勞他依正同宣偈，喚出滄溟月影孤。


大覺空生海一漚，一漚拈起海全收，休將十事為他事，認卻鬍鬚失卻頭。


鼻孔下垂，眼睛橫布，毛竅玲瓏，皮膚連附。地種無殊，森羅草樹，師子全威，奚分象兔？欲知華藏莊嚴，不離剎那安住，擬向心外覓玄，昧卻介爾性具。


閻浮本是輪王地，幾度征誅始定疆，曾聽胡笳月下曲，不須鶴唳亦悲傷。


十千名號任他呼，那個男兒不丈夫？借問而今說法者，文殊還有幾文殊？


藥病相連頭緒多，一番提起一番訛，無生無量歸無作，大海從來具眾波。


故園消息斷多秋，夢裏尋思淚未收，驚蟄一聲啼鳥亂，不堪覽鏡倍生愁。


白雪陽春和者稀，弟兄且自協壎箎，華周妻子三年哭，引得齊人盡皺眉。


棒打石人頭，老翁入場屋，憐見嚼飯未為醜，上大人書勸熟讀，一朝讀到可知禮，錦繡文章充滿腹。


認影迷頭歷劫行，狂心初歇鼻分明，神珠拈出隨君用，衣不蠶兮食不耕。


平地風波浸殺人，漫傳不動又高升，佛身充滿無來去，金屑休教著眼睛。


成群作隊弄精魂，破盡家私滅盡門，唱得哩嗹嗹哩曲，大家扶起舊沙盆。


瞿曇一指不肯剟，央掘魔羅追不歇，忽然放下手中刀，失卻孃生一頭髮。


打破一桶做一桶，顛仙此話非儱侗，鄱陽大戰定江南，　聖皇也賴三軍勇。


三際覓心不可得，擬從何處發菩提？東風一夜傳春信，花滿園林泉滿谿。


子孝父心寬，臣賢君位安，創業固不易，守成尤自難，車輪鳥翼喻，明月照人寒。


天名時分地如雲，孔雀鵝王化久聞，特地任公更垂釣，牽翻海底浪紛紜。


律呂宮商無別調，都俞喜起聖明時，堯天舜日同欽戴，卻歎巢由總不知。


萬卉莊嚴功德林，鳥啼花落影森森，夜行不許明須到，才出門來草已深。


克家須是破家兒，撒潑黃金似爛泥，餓殺鄧通繇命薄，天朝雨露本無私。


賣盡風流不著錢，桃花如燄柳如煙，笙歌畫舫酣明月，見說今年似舊年。


家醜何勞向外揚？未曾作賊便招贓，邊城多少離家客，刁斗初鳴轉斷腸。


水滿長町霞滿天，村中處處起寒煙，耕牛自解循歸路，不用山童努力牽。


懸梁刺股揣摩成，說得燕王與趙盟，何似當年赤帝子？入關先已縛秦嬰。


坤儀厚重德無疆，能載能生直且方，看取四微非異性，不妨十岳各稱王。伶俐衲，細思量，微塵剎土漚中影，莫負眉間毫相光。


有出有入非正定，試問剎那有何性？假饒覓見普賢身，依舊重添普眼病。君不見！女子跏趺佛座邊，文殊空把神通震，棄諸陰蓋下方來，缽盂端的元無柄。


饑來吃飯困來眠，不用安排信自然，消盡幾多閒日月，止留秋水與長天。


立錐無地并無錐，飲痛吞聲秪自知，忽解白拈閒活計，終朝袖手有餘貲。


介爾心王絕數量，僧祇數量轉分明，微塵法界全成壞，五眼如何算得清？


黃粱一夢過名關，箇事分明迷悟間，欲向勝蓮分晝夜，且從極樂問迴還。


蟭螟眉上多巖谷，結冬度夏居堪卜，任憑劫火洞然燒，此地清涼有餘緣。


色色塵塵盡道場，何勞剜肉別成瘡？賺他無數癡男女，東走西馳昧故鄉。


一念緣起無生，九界空華敗壞，多年枯木爛藤，慣會成精作怪，正許擬議思量，不許占龜買卦。


佛說非身是大身，百花枝上露全春，癡人猶計九十七，獨勝尋常四八倫。


千輻輪光圓滿王，獄中菩薩鼻昂藏，三重十地雖圓頓，鈍置人間放逸即。


一念無瞋即普賢，說時容易用時難，世間多少弄潮客，不解撐船淺水灘。


遍界本無藏跡地，家親無故常為崇，眉間毫相播精靈，口裏光明作魑魅。分明賣弄屋中金，帶累兒孫向外覷，假饒入得手中來，明朝不是今朝事。


花枝隨處短長，春色元無高下，觸著一孔毫毛，惹得通身害怕。縱然瓶瀉雲興，終難說盡者話，蓮華本自水生，不用描空作畫。


師子頻申三昧，從來何曾覆蓋？坐在水中渴死，秖因畏溺為害。自從認得即君，更不沿途乞丐，兔子角上翻身，烏龜毛裏作會，憑他水盡山窮，寸步不居門外。


眾生住地無明，諸佛根本實智，從來但一月真，云何有是非是？既發無上菩提，豈更迷名失義？歷盡煙水百城，寸步不曾相離。


演若達多狂始定，十方國土明如鏡，鏡中現出無數頭，一聲喚著聲聲應。


大海境界隨思念，湧出如來光燦爛，一句難將海墨書，留與無聞作針砭。


大地本來無寸土，空中行住未為難，幾多悲智莊嚴事，一枕南柯夢欲殘。


叨作輪王親胤，坐受公孤謨訓，傳來輪字莊嚴，頒向九州百郡。


無邊佛剎，莊嚴清淨，身中顯現，悲歡離合。滿場究竟，皆從一線，說破只是自心，免使別求神變。


殊形異狀，遍體出生，六月六日，播弄精靈，喚作般若，嬰兒喪明。


見聞同住不唐捐，吸盡西江未足傳，向若歎洋慚灌叟，鐵圍山外有香泉。


摩頂執手，東奔西走，眨得眼來，天長地久。落花紅處象王迴，芳草綠時師子吼。


刀山火聚足清安，只是全身投入難，拼得一條窮性命，髑髏孔裏夜光寒。


清淨法身，牆壁瓦礫，種種異門，何莫何適？欲知百萬陀羅尼，好向莊嚴宮殿覓。


風和日暖魚尋餌，楊柳桃花夾岸新，多少長安美公子，翩翩裘馬惜芳春。


童子無聊，聚沙為戲，算去算來，有名無義。漚滅空無，是一是二，雖然恁麼舉揚，不免眼中添剌。


一器幾何？十界供普，吞時脹殺人天，吐時餓殺佛祖。問取童女十千，畢竟作何去取？


仰視虛空，所須悉下分明；各自帶來，何故向他酬謝？識破者點機關，便解逄緣不借。


奏樂燒香迴向因，十重樓閣報分明，可憐歌舞場中客，荒卻良田不肯耕。


知病識藥，將錯就錯，和合諸香，無作為作。只恐城東老母來，不用許多閒絡索。


從古護生須是殺，直教殺盡始安居，慈悲瞋恚兩舌語，暮三朝四撫群狙。


曾母指疼，曾參看蹙，非因天性相關，只為一般皮肉。纔涉擬議思量，不啻大唐天竺。


堂宇光明普耀，霧變深山文豹，自在平等總持，不離音聲笑貌，貪觀佛剎道場，卻被浮雲籠罩。


小兒啼哭秖因饑，拈得饅頭當米餈，一飽自然無病痛，不勞他處別尋醫。


長者如何慣鬻香？不知誰處得真方？天涯海角多知己，莫歎孤身落異鄉。


暴虎馮河吾不與，長年柁手最知幾，波斯到岸因風便，采得明珠滿載歸。


無依無作逞神通，誰信鄉風處處同？賣盡拙時留下巧，盧花依舊宿漁翁。


一育多種，二無兩般，眾會不迮，園林不寬，依正遶旋無量匝，明星初湧夜更闌。


旃檀樹下足蚖蛇，蓮華池畔蜂充塞，曾向嵩山社裏來，始知跌法從他得。


一座旃檀佛塔，信手隨心開闔，見得三世分明，也是空華雜沓，明朝便是新年，今夜且稱殘臘。


遙見連忙唱善來，也知年老惜嬰孩，待他立德揚名日，始信而今滿面灰。


曾聞著靴水上立，馬到長安靴未濕，走遍虛空盡未來，普賢毛裏高相揖。


長舒四手取海水，洗面無端摸著觜，借婆衫子拜婆年，孤兒本是趙家子。


寶藏相隨夙善根，勞他指示語溫溫，分明福地生靈種，幾箇男兒解報恩。


日沒西陲鳥宿林，滿天星斗映江涔，漁翁綸線垂將盡，釣得金鱗大幾尋。


古鏡磨來徹體明，山河國土炳然呈，不因走遍天涯路，豈信居家腳底輕？


未到酒家香十里，開樽轉覺醉醺醺，不知昔日耕耘苦，便擬無錢賒幾斤。


猛火何能燒得木？木中出火自成燒，眉間光照君看取，火種傳來是幾朝？


樹根依地果依空，培得根深果實豐，波利質多人不信，諸天日夜挹香風。


洪鐘隨扣便隨鳴，聲性何關四性生？杜口也知非得已，不堪重舉似群盲。


賢其賢而親其親，樂其樂而利其利，承流宣化不違時，便是循良方正吏。


摩尼現色元非色，日影無來示去來，夢裏墮河雖是妄，一翻提起亦添哀。


十種受生藏，積年行貨帳，討時沒分文，算時有多樣。直教除盡算盤珠，十尺元來是一丈。


塵劫追隨非偶然，染因緣是淨因緣，鴛鴦帳裏調琴瑟，喚醒寒鴉樹上眠。


無生無不生，幻法元非法，腹同世界寬，身似浮雲杳。調御天人師，收來做一匝，擬將普眼觀，赤翳生眉睫。


過去無邊事，何勞更憶知？只因生處熟，熟處更難移。


謬為人師，尸位曠職，問他法門，推向子息，若不勘破，一錢不直。


天籟地籟，休教錯會，入得門來，不妨在外。


有盡無盡，無依有依，道場三昧，雲駛花飛。


既名無著，何更勤求？若言一串，終成兩頭。


宅有光明，奚稱淨智，雖不說明，早相鈍置。


見無量佛，得無盡藏，問取善財，是相非相。


揭諦揭諦，除冥抉翳，足趾血乾，胞胎落地。


海外青山雲外霓，體中權實漫分枝，同條生不同條死，更問龍華調御師。


果覺因心事不殊，訂寧終始意無餘，曾為浪子方憐客，不是波斯莫獻珠。


乾闥婆城鏡裏呈，無邊色像倍分明，去來彈指閒家具，未瞥徒勞瞪眼睛。


若來已，更不來，若見已，更不見，忽然摸著鼻頭，端的高高在面。


身經百戰定封疆，遍界成平返故鄉，馬上幾多驚險事，不堪說向夜郎王。


剎剎塵塵性本融，非關作意顯神通，阿誰身上無毛孔？忍使伽瓶局太空。


歷代相傳舊祖基，分明稚小被他欺，京城府縣都曾訴，土地城隍到處祈。終訟總之非得已，贏來那別有便宜，愁人莫與無愁說，說與無愁總不知。


讀遍神農本草書，根莖花果辨無餘，採來件件都堪用，看去般般總不殊。必死秖因疾尚諱，可生終賴藥相扶，大黃能補參能瀉，莫效庸醫守一隅。


鹿苑初陳門外車，諸天餓鬼辨河沙，東風一夜傳春信，開盡黃梅嶺上花。


傀儡登場怖偃師，楚王一怒體分離，目成從此無消息，坐聽寒林啼子規。


幼婦初裝倚翠樓，新郎曉起尚含羞，無端召作征遼將，向月胡笳起暮愁。


嘗遍娑婆藥萬千，箇中何味可延年？神農牙齒都零落，報道砒霜最直錢。


剝破虛空血迸流，石人撫掌碧山頭，春光甫見花成市，一葉梧桐已到秋。


六塵變壞眼培花，空寂徒傳月裏艖，微笑至今贓證在，太平天下事如麻。


失目翻成有見，照明奚似緣塵？爍破大千世界，豁開無漏真精，心眼俱掛壁上，桃花梅花笑人。


天地猶如橐籥，不須一句伽陀，生住異滅無性，平沉佛國山河，自從打失鼻孔，爭說安那般那。


有時醍醐毒藥，有時毒味甘露，秪因弄巧成拙，不免將迷作悟，奐出瓶裏大夫，直教手足無措。


泥裏果然有刺，痛外何嘗見身？虛空百雜粉碎，白雲橫封渡津，欲知不痛消息，跛鱉盲龜較親。


芥子須彌畟塞，何處轉身出息？偶然解得藏機，彈指幻成百億，相隨樹倒藤枯，笑破色空空色。


九緣不借一靈孤，更向金錍徹體刳，戳瞎眼睛明箇事，剎塵身土鏡中圖。


毛端剎海同簧鼓，特地勞他白象王，金翅食龍如食麵，一般也是塞饑腸。


苦瓠甜瓜一概拈，更將無味葛藤添，縱僥洞照十方界，鼻孔依然臉上尖。


義身較比文身切，出楔何如用楔親？野干昔年曾膽裂，羺羊漫擬效顰伸。


持犯開遮三聚成，式叉何法不圓明？不龜手藥隨君用，無作誰留凡聖情？


澄濁成清不較遲，黃河入海正奔馳，攜來靜器君須識，莫負嵩山碧眼師。


一星便可燎須彌，休把螢光間魯齊，拈起秤錘渾是鐵，空教積劫墜汙地。


圓融絕待妙蓮華，須是還他古作家，馬後車前無數客，等閒同駕白牛車。


一滴源流徹底清，無端猶被水當情，髑髏枯盡全身露，浸殺從來佛與生。


與奪全機暗裏明，啾啾千界器中聲，春風吹散寒威後，賸有梅花映水晶。


晦昧情忘空界銷，毛端剎海境偏豪，寶珠圓鏡閒家具，何物拈來價不高？


繩上無蛇性自麻，趣真斷妄轉紆斜，風停波息澄如鏡，處處清光映紫霞。


服盡軒岐百草丸，阿伽一味信神丹，五宗八教橫羅列，未死偷心孰肯餐？


酒病還須酒藥醫，推門落臼正當時，神通妙用尋常事，莫使重栽眼上眉。


大地覓來純是藥，耆婆空手契籃回，從今徹體光明藏，始覺從前事可哀。


海錯山肴難療饑，文殊嚼飯喂嬰兒，多門一路君看取，人不和分家道衰。


雷雨無私萬卉蘇，故鄉他國路寧迂，推開長夜山河枕，病起精神也較臞。


緩治本兮急治標，無端芽種乍成焦，鏡中半露娘生面，今日方知行處遙。


萬種名香擣一龕，胡言漢語最宜參，頂光照破虛空也，聽取前三與後三。


慈威折攝足良模，同體悲心痛切膚，滅度已知無可滅，大家且把剎竿扶。


心佛眾生撥不開，三玄三要事難猜，一莖拈作金身用，惹得頭陀笑滿腮。


函蓋乾坤未足奇，四微原不隔根枝，分明舉似諸方也，又道如來秪自知。


眾流截斷事如何？滴滴歸源不較多，踏遍十方香水海，靴頭幾處犯清波。


逐浪隨波最可憐，明中有暗意偏玄，毘嵐吹散雲千朵，放出孤輪一夜圓。


分明一樣牛身味，轉變番番不借功，飽食會須脾力健，莫教傷卻小兒童。


白毫舒照半提時，萬八東方蠟印泥，擬向文殊辯端的，重栽眼上兩莖眉且道作麼生是全提？咄！逢人切忌錯舉。


顰伸出窟威風別，象兔搏來同見血，誰知昔日金剛王，今日翻成繫驢橛？


門外何勞覓大車？錯將三界認為家，火光燒爛虛空也，誰解回頭叫阿爺？


客作從來非賤人，糞除未盡自迷津，卻憐五十餘年別，此日相逢覺倍親。


地雨何曾有二心？根莖花果漫森森，四微終始元無別，莫向枝條大小尋。


體露金風樹葉凋，四人生死久同條，禹門無數金鱗躍，莫向澄波月影翹。


塵點劫前曾服毒，至今猶覺身麻木，彈指歸來較是遲，癡人還問西天竺。西天竺！化城實所誰家屋？錯認他方五百旬，窮年竟歲空勞碌。且問只今在什麼處？咄！看腳下。錯錯！


成群作隊鍊饑寒，衣裏明珠煞欲穿，可惜而今醉臥客，再逢親友是何年？


大小都盧一網收，蝦蟆猶欲竄前流，饒他蟠結滄溟窟，依舊還吞呂望鉤。


大地從來依水輪，高原穿鑿莫辭辛，著衣坐臥尋常事，還道如來是別人。


古佛婆心事太多，土田三變意如何？雖然明得聲前句，不免重添浪上波。


碎身粉骨結成仇，不是怨家不聚頭，一粒寶珠光燦爛，南方又起未來愁。


此土他方波浪闊，長年柁手精神別，巨鰲一搭上鉤來，傍岸猶憐風力掣。


護命靈丹只一丸，身經百戰朔風寒，明珠解髻親收得，幻網光中夢未殘。只今還有作夢者麼？可憐大唐國裏盡惺惺地。


慣作白拈難認覓，一般手段兩般刀，莫嫌子老父偏少，馬腹驢胎知幾遭？


莫言箇事無頭尾，特地勞他數剎塵，好藥但教諸子服，病除始睹劫前春。


太空丈尺誰堪測？鵬徙依稀九萬程，昨夜眉毛偶饑急，誤將華藏煮盈鐺。


摩尼雨寶正穰穰，半世饑虛此夜忘，莫怪邊城多旅夢，幾人曾嗅返魂香？


無位真人六不收，放光動地轉生愁，離微語默閒家具，何處潮聲非海流？


惡水澆人罪不輕，頓教平地死屍橫，獨悲未入阿鼻者，今日猶開鬼眼睛。


掀天揭地欲何為？箇事元無成與虧，認取指音并舌相，莫將黃葉誘嬰兒。


年老情偏戀子孫，幾人能得起家門？殷勤記取靈山敕，鏤骨銘肌報此恩。


然身然臂施中最，妙法何嘗隔苦功？歎息東施累西子，因噎廢飯還成風。伶俐漢，莫匆匆，經王收入無縫塔，萬別千差一路通。


十界弘經讚妙音，色身普現去來今，溈山五字深深意，留與諸方作眼箴。


自從證得圓通常，慣將生佛同又聚。藥珠身，毒天鼓，與樂會須先拔苦。聲聲只叫觀世音，何時識卻主中主？要識主翁也不難，路頭盡處須迴武，一番逗入無畏城，不消更問雲門普。


煙雨濛濛渡古村，夜深杌影似人形，天師一道靈符到，彈指扶桑已浴溟。


禍出私門事可哀，破家亡國未稱災，一回追憶山中日，愧殺從前滿面灰。


昨夜雷驚娑竭羅，頓令雨點如車軸，須臾浸沒梵王宮，數滴空勞首羅日，四法重敷萬古傳，塵塵剎剎燈相續。

