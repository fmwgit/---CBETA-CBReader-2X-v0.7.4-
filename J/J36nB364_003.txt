嘉興大藏經（新文豐版）數位版, No. B364 佛古聞禪師語錄


相好端嚴絕覆藏塵塵剎剎露乖張眾生有願來吾國豈免頻伸一臂長


阿師原不定西方處處逢渠處處彰垂臂誘他癡男女誰知道你熱心腸


世云救苦法吾道不思議處處露乖角頭頭非躲避良哉觀音討甚巴鼻獲得金鱗休便休何須長走村坊市


散髮輪珠無間說一領襤毿百箇結人道千手放神光我云兩足空跋涉


握偃月刀裂群魔膽三界稱尊具什麼眼


川藞苴卒難測眼中無痕皮下有血掀翻臨濟家私捉敗密翁老賊五坐道場千江一月了無佛法與人傳要且無人敢辨別


目清四海舌卷三乘人天蟻聚龍象蜂騰拄杖橫拈太白頂幾多甲羽化鶤鵬


自思自忖一無長　御駕親臨懶下床莫謂道人心似鐵惡聲惟恐播諸方


四處開堂心慈口惡截生死流解聖凡縛耆年宿德更加艾灼正令當行誰敢圖度


蘆岸悠悠繫小舟綸竿直餌待鱗投等閒月露秋江色只要谿翁豁兩眸


潑天門戶仗君撐截斷諸方爛葛藤四海英靈來入罟直須揀選上傳燈


怪哉高埠駕慈舟為載群情過溺流帆影不隨風力轉櫓聲常瀉月明秋


鈯谷從教授子孫深藏幽谷了無痕傳芳不在匡徒眾接箇英靈卒報恩


陰森盤結梵王宮歷雪經霜未改容品藻謾云天子重孤標疑許我同風


梵宇飛霜樹不秋新條吐月醒群眸風前已露擎雲手舒卷扶疏任自由


西峰爛熳飛紅雨北海扶搖綻碧桃幾度流觴閒醉月蓬萊隨處奪高標


昔將玉麈囑王臣要在今時用最親雪曲一聲驚碧落山林無處不陽春


移茅剛畏不深山豈把潛形當等閒一幅伽黎無計綴至今風化白雲間


秋江薄暮火初紅釣叟懷鱗興未窮活計一生明月下教渠何處避霜風


搕都盧布袋頭般般拈出賣風流長街短巷人無數笑絕驢年卒未休


松筠惠我隱長灣傲雪凌霜不等閒恒笑詩人吟月下曾無奇想到香山


玉顏含笑曉風初馥郁微微度草廬何事洞庭輕漏洩令人遙遞嶺南書


瘦影橫窗月共扶翛然世外道情孤紅塵滾滾如煙霧紫白芳菲半點無

