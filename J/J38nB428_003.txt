嘉興大藏經（新文豐版）數位版, No. B428 密行忍禪師語錄


末上招人笑全鋒已挫折何須正法眼直待瞎驢滅


入艸求人不丈夫大都年老亦心孤車牛打處成何事躍出追風天馬駒


德山托缽過堂惹起一場禍殃誰謂父為子隱明明證父攘羊


野狐聚首打鄉談叵耐時人作指南黃檗溈山明底事前三三與後三三


地水火風離合合離未嘗自得只可隨宜堪笑七佛之祖師與他女子畫蛾眉


南泉雖峻利趙州更軟頑一個死貓兒幾人特地參


古路迢迢自往迴匣中寶劍起風雷掀眸相送燕京去要見將軍虎竹來


忽覺城頭畫角吹孚公從此豁雙眉而今石鼓寂寥久好發雷音啟大機


父母未生誰是我勿勞向外別尋家酸鹹甜苦無多舌咬著石頭打落牙


石火電光難舉似稜稜眉宇若楊徐更須躍出幔天網直使龐公見大巫


送往迎來禮數頻主賓有理各難伸何如一奮金鵬怒活捉蛟龍當點心


逢迎何處少知音萬水千山撥艸尋印子為君輕擊碎前途莫負祖師心


者段光明處處真勿云軒冕不通津曾聞盡道休官去林下而今有個人


無法法無無法法無無法法法全彰老僧指出無無法大地拈來一芥藏


門風了也事如何一棒當頭碎祖窠須信個中端的意祥麟一趾已成多


金烏無伴已多年一旦相逢問別傳踢倒須彌填巨海森羅印子可橫懸咦


曾聞艸偃萬峰巔行到滇南氣勢全佛剎微塵皆鼓動一門超出妙莊嚴


布袋老鴉一出身遍空法界盡通津回觀者片閒枝葉埋沒乾坤多少人


寶鏡齊彰萬象形空花歷歷滿乾坤今朝撲破娘生面更不循他光影門


赤條條地荷叢林飽暖饑寒識眾心大抵生薑辣不改惱人腸肚到如今


識得鍋兒大與小便知杓柄短和長趙州公案秖如此運水搬柴好自強


開峰無物可堪傳一句該通空劫前珍重道人須猛力末山無著是師焉


左右逢源自認真全肩荷眾識艱辛幾番撾動楊岐鼓撥轉慈明正法輪


白牯牛兒耳角齊輕輕跳過五須彌國師三喚曾三應何處是渠辜負伊


能荷眾人所不能木頭石塊盡崚嶒了知事事皆如幻始信叢林有準繩


喫齋念佛信心堅實不可外邊念佛尋佛


安南來震旦語別話頭同誰是知音者山禽翠藹中


遊十萬里問道支那形狀古怪衣履絡索不識方言開口便錯擔佛覓佛辜負行腳還知麼何分東土與西天日日日從夜分落


衡陽花藥主人公五嶺雲從聚粵東妙觸宣明佛子住誰同曉夜論旛風


別來方一九看破子湖狗曳杖省老僧相觀皆白首唯唯敘衷腸依依難釋手重別是今朝還能訊我否途中好善為春色醇如酒


萬行皆如實僧倫之白璧茫茫三界中何處尋彌勒聞為王者尊歲月復歲月緬想若而人臨機必活脫


煙花離曲靖風月到滇城猶憶前年事臨行一鶚鳴


離岸登舟掛遠篷桃花春水正溶溶祝融九面環湘轉何日衾雲最上重


萬派朝宗處扁舟我獨來湘山雲霧盡幾點覆如盆


摩雲寒翠聳垂壁晚花香誰許真龍臥蒼生望沛滂


巖巖舒佛手歷歷露禪關不識指頭意千山又萬山


一別滇南又幾秋昆池老月應風流緬懷曳杖雲遊日花酒樓頭快打毬


掉卻升天事殘雲繞綠蘿何須金擲地竹徑好音多


問道如何不可離穿衣喫飯來唐塞老僧無力舉烏藤分付嗣燈打骨折


老僧病即闍黎病誰信闍黎病更深掀倒藥爐歸去後莫尋起處到于今


衲僧活計如天闊豐儉隨家過了休蹋得妙高田地穩別峰何事更堪憂


既是人中月須明教外宗何當枯寂寂山海盡真空


宜良不幸出者妖怪性急人遺心平人戴君王不事父母不拜忠孝兩忘閻羅倒賣一條白棒沒人情魔佛直教心膽碎慈雲禪子切莫言臨濟第三十二代


者懶漢甘埋沒不參禪不念佛喫些酒子上床眠齁鼾雷震三間屋足足足含拙禪人莫輕忽


走遍天下秖個尋常住個院子有壁無廂藏頭露腳說青道黃是凡是聖少人測量旵公持去好深藏家醜勿堪向外揚


文理總然不通參究又無所得者般沒趣阿師安可為人作則阿呵呵難摸索三十年來海上遊依前還我舊時節


者蠻阿師鬚髮髼鬆沒甚定準指西說東更有一般蠻到底長年喫酒掣顛風


萬里遊行沒個知音腰卻樵斧亂斫緇林未讀世典不識佛經六根失盡八面縱橫遇著瞎驢狂更甚一場塗抹正堪驚


人情不周因緣沒得一身徹骨精窮到處情存風月終朝以是作非難將伎倆湊泊問著劈頭便棒沒句尖新言說妙融居士描難全持歸供養莫休歇


論道如盲談禪似啞懶得進修偏好頑耍搖樹討風生挖窟尋蛇打一切文言不知秖管之乎者也更有一樁不自量逢人乞文錢修起開峰纔告假


者個頭陀行事懡慣將家醜遍傳娑婆非佛非祖亦非禪和見者聞者出萬重波


者個和尚大模大樣披領袈裟靠條拄杖不喜除鬚髮佛祖位中那有他慣論人是非煩惱窠裏稱無狀公然臨濟門風玷辱雙桂堂上是者般沒帳算底阿師大幢長老何故甘心描他供養


花首頭陀不會說話白棒橫肩走遍天下被人問著不打便罵懶論臨濟三要三玄那知世間佛祖為大且非天性使然豈是杜拗虛詐天龍長老奉渠歸展向當陽作話杷


鬚髮髼鬆鼻孔列碣說豎說橫口無二舌智者懷疑愚人指摘眼似山高量較海闊曳杖幾思入帝京且同上座遊西粵


寂成佛道達本心宗德常清淨體悟真空圓明普照智慧融通應現無方永遠昌隆

