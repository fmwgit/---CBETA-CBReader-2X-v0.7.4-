嘉興大藏經（新文豐版）數位版, No. B478 雲山燕居申禪師語錄


正體凝然踞法臺幾番脫卸負羞回令人卻笑文殊老更把一毛眼上栽


淑氣催晴鳥亂啼夭桃含笑露春枝靈雲一見多情處打落殘紅逐馬蹄


舉起鞔天空索價拈來就地便還錢既知不犯當頭令惡發南邊動北邊


為人徹困哪吒怒忿三略六韜神機已逐


還處不還不還還處堪笑瞿曇舌頭無骨


髑髏函蓋去八字不成文山斷疑無路溪回別有村


鼓宮宮動鼓角角動擬議商量不中不中高山流水稀音下里巴歌雅頌觀音大士耳雙聾直至而今頂門重


在此不出在彼忘歸三處過夏兮鍼劄不入百千萬箇兮腫不益肥當時迦葉能行令好與瞿曇下一椎


堪笑兩箇菴主相逢便訴艱苦塔樣不辭借看秪怕釘樁搖櫓


覓他黃檗擬青皮服了還同未服時行至途中瞑眩也始知用藥毒如砒


言不妄發令不虛行罷鼓休征時英雄難窺展旗布陣時突出中師長鎗短劍血淋漓蓋代功勳誰識伊


賺他女子全身墮若是知音都勘破潦倒瞿曇巧指呈至今翻作彌天禍


琉璃殿上生青草怪鳥巢中產鳳雛拈毒藥化醍醐從來無法強匡扶乾坤逼塞成何事那個男兒不丈夫


不出戶有生涯枯枝老榦發新丫須知別有陽春力幾樹婆娑幾樹華


是非曾不到山隈鑿箇新池月自來君不見古樓臺是處是彌勒無門無善財


本色還他老大隋赤條條地斷人疑草鞋覆卻如相委勘破菴中老古錐


黑漆漆明歷歷雨灑不著風吹不入空山無伴侶栗棘橫擔大海起波瀾萬仞壁立


臺山婆子逞風流勘破何曾得出頭山寂寂水悠悠鐵蛇橫古路毒氣逼人愁


壯士生平意氣賒尚遺鬚髮對菱華一時鏡破鬚眉落始信從來不出家


釋迦昨夜睹明星打失一箇破布袋天明起來摸布袋布袋已成七八塊啐秪堪付與城東童氏藥婆補箇藥囊貯取甘草麻黃細辛薑桂


為僧何故愛山居為愛山居絕所思黃葉掃來堆上壁青芹揀過入酸瓷身寒不有燒爐日肚饑寧無喫菜時但得不饑并不冷尚疑人謂養癡皮


蟠龍自謂藏於壑豈欲飛騰露爪牙數載眠雲情未已一朝攪動意偏賒寒巖忽鎖千條練幽谷頻添五色霞頭角宛然留不住錦江之上浪桃花


道人活計頗隨緣春到梅梢又一年爐裏有薪煨紫芋瓶中無水酌清泉風生峭壁家筵冷霧靄中堂蓬篳穿寂寞不同塵世樂念頭愈淡道愈堅


古寺蕭條亂草芋故人邀我得盤旋當軒放入階前翠啟戶推開檻外天幾片白雲生澗水一棚青火散林煙此時暫了流中約異日將期廠法筵


闍黎決志下南方此日南方多不良但見怡顏甜似蜜誰知含意毒如礵殺人不用三分鐵活命唯將一片薑贏得幾回堪柱礎歸來一帶任揄揚


纔得相投便出林草芊芊處意深深苔封休採新條句夢覺還憐枯木吟有問不辭欣墮履無情那復淚沾襟曹源近日堪為水一瀉中分兩處琴


層巒不睹訝天峰人固難企鳥易從殘雪半窗明覆井孤風千載韻長松適憐望帝將留暑正愛梅花已過冬未到雲邊情未瞥但聆空際落疏鐘


不是居高不與群秪緣踏破一山雲路行壁上書之字水落橋邊讀梵文非但胸襟同野闊還期眼界與人分更來問道二君子豈特聊為小補云


傍石潛淵飲素流長年不欲動輕舟每隨蟹眼窺其脊亦任蝦鬚跳上頭非是沉吟眠死水待乘桃浪躍滄洲一朝背負摩天日仰面看他雲漢遊


終日裁詩興未灰休將狂解巧安排半生俠氣因情汩一種丰神被境堆蓮社不存靈運質藝林偏愛子雲才吾宗有個同真語逐句將他註破來


如傷之澤被都梁九載勤於牧馬羊博愛至時消有戾極恩深處化無良階前飲啄禽魚順爨下清涼黍麥香仁壽無煩山野祝情同松柏韻流長


西鄰古寺傍山開平處寬兮高處崔應缽每過方丈室經行常到雨花臺為憐翠柏清操迥故把青松仔細栽此日芒鞋多跳暫時分手去還來


與君相契未深投別後思之寄扇頭既信吉人常坎壈何須眉宇倍摟愁與其有意成多事何若無心總不憂雖謂休官林下好幾人林下樂松丘


得意自崢嶸無心徹底平相忘三月好共結百年盟石礨留雲住船橫待客行蒲團猶掛壁拄杖落文明


氣宇天然別相逢休話難吹毛山嶽震打地骨毛寒但用哪吒手能令邊塞安始知親切處遍界沒遮闌


打破如來窟掀翻老仲廬曾無元字腳何處用工夫契理無聲臭存情覺太麤叮嚀黃允執莫學嘴盧都


洞口雲生足溪邊柳拂眉牧童回首處問訊自皈依


斜陽一帶映山頭人事蕭條景自幽樵子牧童歸去後月明依舊照松丘


頻呼同氣眺晴輝石上跏趺絕是非擬欲商量無可似笑看一鶚向空飛


飯罷攜籃去採襜褕短袂拂山花低頭不覺天將晚人在山間月


依稀堤畔睹光斜影落瑤池弄晚沙剛欲撈回空界去孰知林外更鋪花


亭樹沉沉絕點埃藤藍落翠染蒼苔名花幾種多留客共看煙霞飛入來


白練拖如織毳橫千松翠吼撥機聲東皋忽燦朝陽燄驚起寒巢宿鳥鳴


古柏參天帶露垂森森老榦發新枝嚴霜烈日曾經久留與兒孫作遠思


山中行行行復停停何以故恐怕野猿驚


山中住日子隨緣度眾雖多靠著鋤頭做


山中坐裙褲衣裳破白茅拴令人多憎惡


山中臥養成大笨貨慣偷安懶墮第一箇


棒是時人一樣施喝是時人一樣喝時人不識所以然所以拈向時人說未曾開口耳先聾未曾舉棒橫身著秪在時人日用中可慨時人不自覺

