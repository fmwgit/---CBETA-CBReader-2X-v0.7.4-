嘉興大藏經（新文豐版）數位版, No. B198 雪關禪師語錄

雪關禪師語錄卷之十三終


娑婆世界， 有大法王， 胸懸寶鏡， 剎剎放光。
覿面相逢， 渠元是我， 正眼堂堂， 全身裸裸。
陽春冰泮， 洞水逆流， 波翻浪湧， 突現泥牛。
初入福城， 鼓山擊鼓， 大海橫掀， 高峰倒舞。
武林虎嘯， 震動乾坤， 神威建立， 遍地兒孫。
明月當空， 千江普現， 皎潔冰輪， 是吾師面。


孤笻無事遶林行，高樹涼風細細生；天遠望窮雲落片，山空坐徹水流聲。竹窗幽放茶煙出，石几香飄柏子清；秖此一間風味足，幾人能得此中情？


當年為郡握銅符，臨政猶參狗子無；已羡急流能勇退，直趨大道絕迂徐。飽餐香飯圍麟趾，夢想春帆過蠡湖；杖笠欲尋衡岳頂，因君重訪鳳山廬。


尊貴猶嫌落聖胎，摩尼圓轉不須猜；律回寒谷葭先動，水到春池月自來。萬象發揮月鏡淨，微塵剖破瑞蓮開；如今火宅水清甚，穿過龍樓登鳳臺。


煙水南詢新得意，道人格外最相親；俊機不下摩霄鶻，活句爭誇透網鱗。佛本即心誰具眼？身通是膽我何人？關津把斷從君過，趁出青原一角麟。


家風不愧嶺南能，道行相傳海內僧；負米懶融供眾飽，栽松道者續傳燈。曾聞插草成藂席，可是拈花繼上乘；拶倒慧山高萬仞，蒿枝痛喫當烏藤。


列艘香花蠡左迎，遠來特地見真誠；無邊佛事渾如夢，這段慈緣度盡生。山谷聞巖桂馥，子韶誤聽夜蛙聲；猶疑君會先師意，躍山華鯨江水清。


香臺夙昔道緣深，憑軾重來祗樹林；世事可堪開笑口，微言不覺豁清襟。千僧飽此伊蒲飯，半偈真如伏藏金；許大夢場公醒否？何妨長過白雲岑？


壯歲參禪眾獨先，曾經鐵脊夜撐天；幾迴水雪心俱冷，一領雲霞衣欲穿。此去謾尋峰頂住，再來還我過關錢；行藏舒卷隨君意，好整袈裟裏大千。


居山須是活埋人，法外相親別有鄰；大澤霧深方隱豹，頂門角動始驚麟。不嫌鼓鑄經魔隊，也愛高閒邁客塵；耕遍霜畦多種菊，難齊春草目前新。


煙水盤桓已隔年，梅花院角又爭妍；至人不浪遊方內，真我常如對面前。吸盡西江駒出廄，接回巖上樹參天；無邊三昧毫端現，參飽之時懶說禪。


大千總是一蒲團，雞肋何慚薄選官？宦轍秪憑心在道，禪床曾宿夢猶寒。浮生萍梗家無定，好手棋盤著未殘；佛性烏紗爭蓋卻，門前路路透長安。


不是多生有道緣，歲除那到訪林泉；非關熊軾來探勝，為近猊床聽說禪。救世宰官原是佛，下車父老便呼天；南方人性如焦燄，甘露須教沃大千。


不繇階級到門來，非鏡如何便說臺？問路石頭真滑腳，觀場木偶笑盈腮。呼名已出溈山井，掩耳休聞清獻雷；一片秋光深且碧，寒巖更有雪開梅。


一肩春雨濕山輿，泉石清談樂有餘；宦海秪將蓮葉泛，公堂豈異象王居？巖花指點吾無隱，水影分明我是渠；此事目前君領荷，不須重問舁何豬？


不辭芒屩到瀛山，雪磴水巖帶濕攀；千佛從來留好地，諸天先許借禪關。目中形勝菴羅果，世界輿圖芥孔間；君到懸崖須撒手，英雄誰不此中還？


攀空起意漫成柯，縱到忘機落了窩；筋斗打翻猶未是，蒲團坐破更如何？三關莫問黃龍過，一字無煩白馬馱；誰道歸雲堂寂莫？老僧高臥碧嵯峨。


藏身秪在白雲層，瘦骨如柴強兀騰；看破風光隨冷暖，老乾皮面帶霜水。當門齒落今重長，拖地眉生倒卓稜；我亦不知何歲月，浪從人說五旬登。


格外深譚喜有君，相看崱屴海峰雲；偶然擊竹原無悟，大率拈花豈屬文？珠在盤中光自轉，劍揮空裏跡何分？錢塘江上潮聲急，知我方知我不聞。


桐子青鷹何處飛？再來人換舊荷衣；官如白傅渾閒事，禪笑眉山落鈍機。軒冕多生游外護，箭鋒一句透重圍；先師指示無他語，覷破驢兮井亦非。


靜依小閣手披經，門掩疏桐雨一庭；山葉落鳴秋磬響，江雲飛入曉峰青。階前行潦侵趺榻，座右黃花映膽瓶；清興不教枯坐盡，傍巖千樹有茆亭。


剛骨一生擔荷大，千斤擔子躡千尋；泰山高比擎天手，東海深如捧日心。空是家鄉容放鶴，松為知己聽鳴琴；先生不是人間壽，長嘯超然越古今。


住山虛挂道人名，何意追從白傅盟？石鼓有緣思欲擊，天龍未許枉煩迎。身將到處雲為伴，面對高譚風自生；金粟堂前今咫尺，獅絃應聽不凡聲。


十二時辰便轉丸，爭教些子落瞞頇；道人頃刻無忘照，公事倉忙匹似閒。穿過花叢何礙葉？吸乾滄海握珠看；鍼鋒頭上通關捩，真是維摩作宰官。


迸破衣間一線天，弄潮慣趁浪頭船；旋風千匝從空下，劈箭重圍透的先。月到窗前藏雪鷺，魚行水底動漪蓮；盡情說與君知得，脫卻廉纖末句圓。


爍破乾坤別有天，踏翻無底破蓬船；其人恍在水壺裏，此眼誰開藻鑑先？款乃聲中歌白雪，廣長舌上吐青蓮；莫教忘卻來時路，好看真光一點圓。


高高崱屴似登天，君到如行陸地船；箇事可曾諳落處；此闈應見擅場先。蒲團鴻造千秋業，彩筆香飄四色蓮；秪在其中親履踐，何愁慧性不靈圓？


葛藤椿倒倩誰扶？笑問雲居舜老夫；照水不知遺雁影，看花也愛聽鶯呼。天教秀壁環靈氣，代有高標映哲圖；座上文忠能賞識，緇門今見此郎無。


三十年前語笑稠，此生溫飽不曾謀；自從煙水分行腳，獨愛山居枕石頭。鵬背因風終得力，鳩瞗控地欲何求？銅肝鐵膽誰相似？喜到營泉締舊遊。


邐迤行腳嶺南來，衲子丰標果俊哉；儘受病魔圍枕席，獨將正念炯靈臺。紙衣欲卸胞胎去，普化翻搖鈴鐸回；無縫塔前曾有問，春風吹散涅槃灰。


天台卓菴日，應手靈泉沸；金山頂上嘗，可是此中味。


空生巖下坐，雨花落如霰；白馬未曾來，早已傳經遍。


龍馴風雨息，清水浸莓苔；坐石閒看慣，猿歸鹿又來。


石壁桐花落，山空小鳥飛；嶺頭霞色起，知是鳳來儀。


雨過夜塘深，鸕鶿飛欲起；橋上望秋山，影倒流水裏。


禪那即此窟，此窟即禪那；七箇蒲團破，依然蹉過多。


大地為洪罏，虛煙作沈水；借問未拈時，香風自何起？


界以金繩名，路自青荊上；坐斷孤峰人，不作恁麼想。


徑逐疏籬折，階緣眾石欹；春經寒色逼，消息露璚枝。


大地淼然觀，軒庭水漠漠；終日此中行，看誰不濕腳？


選石留人坐，拈花供佛龕；年來禪寂樂，不獨在蒲團。石壁看雲走，蘿龕抱月眠；橫行三界遍，坐擁十方圓。鳥來傳法語，天為雨新花；莫論玄中旨，相逢且喫茶。石上老藤花，風吹落澗水；山雨隔峰來，飛鳥一齊起。澄江無限碧，水底畫魚蹤；豈為臨淵羡？忘筌誰與同？水流巖答響，花發洞藏春；不曉居山趣，山中亦是塵。嫩鋤穿石筍，老摘墜藤瓜；雖是山居樂，平生口懶誇。樹匝峰千轉，崖飛瀑萬尋；到來非遯世，門徑自幽深。庭樹禽為宅，巖花蜂作糧；山僧居破院，與爾共風光。不羡簞瓢樂，聊耽丘壑清；柴乾谿水便，稱我住山情。


西陵望有道人氣，起自西翁眉睫間；選佛選官都得了，葛巾野服看青山。


全活一城人性命，從來太煞好心腸；如今打破魔軍隊，物外風塵總道場。


瓦缶茆龕一箇燈，白雲為幔坐閒僧；夜來借問天邊月，曾到君前照未曾？


青蓮仙品落人間，何意巾車過雪關？相見不須施棒喝，夜深明月照花龕。


天台座下多靈吼，獨有章安辯絕群；今日雲棲真弟子，獅弦高調幾如君。


十年釣盡寒潭月，海晏波澄絕照時；今日金鱗休滯水，衝開鐵網浪頭飛。


透出楞伽山頂路，和煙垂柳搭欄杆；因風寄語黃山谷，笑倒雲門花藥欄。


松杉夜氣清如許，借榻停車問法來；目盡秋空無數鷹，玄沙白紙為君裁。


紫柏冷香凝嫡血，化為蓮炬照千峰；而今擲下遼天杖，無限門人泣撫松。


一圈三點偶然分，誰道同途轍異痕？堪笑當年傅大士，衣衫冠履不成門。


一幅柴簾一掌菴，菴前爭擁好峰巒；年來偷得些兒懶，睡到三竿未放參。


歸雲不似舊歸雲，片石巖堂草色紛；昨夜從龍閒出岫，雨淋破院濕禪裙。


栽田博飯新家活，禪煞方知驗屎金；使得這頭牛已熟，忙閒穿做一條心。


萬樹千林驕雪色，幽姿素艷鬥瓊花；菴中有箇人如玉，絕勝林逋趣更佳。


無數水條壓檻香，膽瓶輸供禮空王；靈山信手曾拈起，漏洩東風笑飲光。


四山駢坐擁書樓，翠匝飛檐澹作秋；大是主人能領略，點醒泉石盡風流。


不識雪峰擔板漢，浪傳石卵爆重來；許多向塔傍偷眼，貪看蓮花臘月開。


不見根塵為汙物，何須巢許結心期？鹿群時下平分飲，樹杪瓢聲風倒吹。


水鳥風柯皆說法，豈應磊砢獨無情？若教聽眾頑如爾，定見桃花換眼睛。


青山放眼多狂客，玉版傳餐對宰官；多福門前千萬畝，秪應不許子猷看。


誰分鷲嶺貝多樹？翻惜羊欣白練裙；記得寒山詩句好，笑書瀾漫到斜曛。


曲逕委蛇石作門，宛疑山鬼甃墻痕；莫教忘卻來時路，一片雲橫洞口昏。


不可往巔猶可往，毘盧絕頂那容窺；千巖萬壑都遊歷，始信中峰第一奇。


西來大意憑渠說，壁上孤峰豎指頭；煙水百城都影現，善財猶自向南求。


白氣橫空藏道者，紫煙旋蓋聚高流；山僧誤並雙林姓，漫說雲黃即此丘。


險布危分應有作，一迴撒手見巍峨；莫言尊貴猶嫌墮，倒看蒼松挂薜蘿。


四面霞蒸如鼎峙，千光花捧似臺垂；天然一縷分朝夕，長祝金輪萬壽期。


生獰氣勢度香河，截斷中流萬頃波；何事橫眠煙霧裏？笑看兔馬走前坡。


此地繇來轉法華，一峰高湧塔凌霞；天風謦欬時吹落，多寶如來問釋迦。


補陀秪在海之隅，龍女分明此獻珠；娑竭幾回收不去，波斯覷著眼重膜。


鬧市不思兜率樂，水中照影識前人；池邊遮莫栽松樹，恐誤龍疑是自鱗。


石骨蒸雲芝草秀，松脂潤地茯苓多；結茆此處人稀到，水面香風吹綠荷。


種來一徑篔簹綠，玉版逢人恣說禪；迸出龍孫千萬箇，春風補我破苔錢。


泥深草濕乳泉藏，小鹿貪眠樹底涼；試向源頭揮一钁，四時花塢水流香。


鳥惜落花銜去緩，鹿窺清影下來忙；閒情飽看青山色，坐聽潺湲歸亦忘。


雪瀑交飛谷裏喧，石橋虎過漸黃昏；瘦笻問我誰為伴？笑指扳巖下樹猿。


雲去雲歸一草堂，垂簾閒坐懶焚香；昔人面目今猶在，枯木何須問石霜？


平分岡勢挾游龍，鐵戟蒼髯望遠松；螮蝀渴來奔澗飲，鏡清水底落痕紅。


長林豐草襯坡低，雨過於菟印翠泥；抱膝盤陀無一事，知音深樹有禽啼。


青天不受雲遮蓋，好鳥惟憑樹作居；幾度猛風吹不倒，歸來破院住如初。


添箇蒲團圖作伴，挂冠未遂夢青山；人生清福難輕許，二老亭餘一老閒。


不待華鯨吼曉風，賦形疑即蜀山銅；希聲豈入時人耳？一扣聲傳萬壑中。


山居隨意度秋光，紅擘墻頭橘子霜；黃葉燒泉風味足，石邊添起一罏香。


仙扉出入不曾開，捭闔乾坤手自抬；萬象森羅關得住，雪峰牽不入門來。


一幅瑤華見素姿，春風攧落夢中思，青山盡日無人到，開到江南第幾枝？


竹床茶灶草為龕，活水烹泉湛若藍；三度喚渠上釣，趙州千古自顏慚。


多福門前何屈曲？香嚴耳裏太玲瓏；來年更有新篁長，引得孫枝化作龍。


看石聽泉冷欲秋，蒼松倒挂壁如虯；截流人在巖中坐，水自無聲別澗流。


幽眠隨處成丘壑，一帳梅花半枕藤；從此禪房無六月，為君留得玉壺水。


崖陡飛猱難上樹，雪晴喧瀑欲篩林；不教茆屋添松下，也要人知住處深。


雨竹風蕉響閣秋，半規月下此峰頭；閒情撞入遊人隊，秪得些兒轉處幽。


誰開斗室邀雲臥？似聽松聲攪露寒；容得萬千師子座，維摩移榻此中安。


十圍空洞藏春老，千古婆娑帶日殷；樹下魔軍今戰伏，不妨枯木借為關。


天地一蘧廬，古今誰搆始？而我揜斯關，安車毛孔裏。毛孔不窄關不寬，金烏玉兔時往還；照見幻棲關裏事，玲瓏八面渾無阻。坐聽流泉松下鳴，倒看雲影峰頭露；青天放眼瞠不睹，石人欬唾生風雨。有時藏身沒蹤跡，檻外瓊枝分野色；有時沒跡莫藏身，釣盡寒潭躍浪鯨。此關何為雪呼六？六月紅罏飛霰撲。我關不記春與秋，花開葉落山常幽；我關不占天和地，一段光明覆無際；我關非內亦非外，扁舟蕩漾遊滄海；我關非動亦非靜，旋嵐偃嶽心恒定。萬象為關關萬象，空合空兮聯帝網；卑而不下高不危，疏而不漏暗復朗。誰謂此關小？圓合太虛無欠少。誰謂此關大？秪在一塵含法界。法界所有關中聚，笑擲大千為戲具；法界無物關中空，放開捏聚如游龍。龍飛虎步恣騰蹋，板橋忽動霜蹄滑；劈破雲門一字關，剔起眉毛還險煞。有問關中主若何？指頭無縫全機活。


破落僧！住破院！破破落落無藏閃；十方通洞沒遮攔，玲瓏一座空王殿。晝無香！夜無燈！風過長驚壁倒聲；法堂幾丈生荒草，佛面飛埃堆作層。樹為龕！苔作簟！一餐脫粟千家膳，竹筧泉分花塢來。石頭敲！火烹茶！便客到稀僧過少，寡迎逢兮罕談笑；扶罷犁兒放卻牛，攀崖獨坐看雲鳥。猿窺廚！鹿飲澗！相近相親如作伴；長打門前之遶行，知予胸次無涯岸。松何蒼？峰何秀？石壁潺潺下飛溜，身在千巖萬壑中；道人行履君知否？恣情懷極瀟灑山。靈供軸！天然畫！鬧熱門庭讓別家，煙霞笑傲過王伯。呵呵呵！煞顛倒！說甚禪機談甚道？順情逆境兩重關，幾箇不隨分醜好。休掃聖！莫輕凡！罷論前三與後三；索價撩天誇至寶，爭如伸腳放癡憨。虎踞前！豹哮後！見我耽如垂耳狗；生平毒惡不關懷，摧化獰心如拉朽。浪擔憂！空過慮！恐怖之中觀自在；自家佛殿好莊嚴，依報缺些也無礙。嫌淡薄！愛溫飽！此等何繇知道妙？一生橡栗著荷衣，千古高標人莫造。從荒涼！任倒壞！破而不破真如界；彈指輕開樓閣門，捉敗明州憨布袋。老楊岐！古神鼎！藜床積雪那伽定；更有栽田博飯翁，令人想像偏饒興。破落僧！住破院！意趣幽深人不見；流俗阿師未必同，縱居華藏生忻厭。


山色巃嵷何秀拔？疑是鷲峰分太甲；如幢似蓋湧神囂，翠積樓臺霞欲潑。中藏乳竇秘寒湫，未濫觴時似截流；我來匡徒食指眾，秋深井沼竭難求。稽首雜華香水海，娑竭遙分脈非外；手攜如意蹋林皋，所控必無爽諸丐。俄聞好鳥樹頭鳴，樹下幽崖小鹿行；俯視草深淤濕處，聲生觱沸耳邊清。呼童荷钁開泥面，石罅纔疏珠急濺；喜將柄鐵發其淙，迸破源頭那一線；柔光湛碧注玻璃，煮出甌花暈綠脂。忽陣松風傳磬響，佛前先供滿瑤卮；笑呼同侶斟還坐，知味其中能幾箇？三喚無頰老趙州，肯與茶仙較清課。此泉未出山之垠，澄不停兮攪不渾；此泉崩流通浩翰，綆莫及兮竿莫探。要知滴水廣含藏，萬派千枝同一貫；更有神龍深處蟠，酬經變化雨潭潭；軍持直透金輪際，倒汲滄溟徹底乾。


昔年招手不思歸，兒女團圞信有期；滿目琅玕鱗甲異，潑天風雨濕田衣。

