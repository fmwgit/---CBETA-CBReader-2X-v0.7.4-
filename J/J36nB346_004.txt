嘉興大藏經（新文豐版）數位版, No. B346 古林如禪師語錄


登山涉水尋知己一到梁邦便失利指望魏土去拔本寥寥冷坐難出氣翻思恐賺後兒孫存何面目歸西去咦若無雪中人斷臂爭得血脈流此地


妙辨圓融應化無量手眼通身現真實相或示男女作人榜樣洛陽橋下賣風流金沙灘上身命放紫竹林間別一枝水月光中悉相向稽首大士持蠡捉蚌


行願洪深毛端示現華藏重重髑髏前見跨象雲霄任去來峨眉峰頂驅雷電


兀坐蠡湖慈威並攝未跨船舷雷轟電掣不嗔唐土二三卻笑西天四七正法眼藏瞎驢邊滅逆順縱橫金明師翁曲中有直


慣作白拈得自由眼光爍破碧天秋踏翻婁上江心月凜凜神威播四洲


骨瘦崚嶒一幅鐵面及第心空阿誰敢羨水香院裏布旗鎗一喝分流如缾瀉高坐巍然聞名見面咦


者箇村僧神頭鬼臉手執白拂遭他撿點生平吐膽傾心換卻時人雙眼縱有丹青畫得來舌上風雷如電卷


一向藏身穩密何期夙債難酬幾番放下土面灰頭逢人話到關心處不覺哆啝較一籌任從衲子趣向也須拶透根由栽田博飯尋常事令人轉見亦風流


他道自居安樂我觀夙債現酬望脩文殊智慧山高誰知普賢行海洪深仔細沉吟假作癡呆缽盂懶去安柄直示英靈情性好翻貝葉廣度群迷咄


法脈傳流以貫通道行寰宇悉昌隆一天星斗咸瞻仰萬古須教徹聾


齠齔入空門行波離規道浮屠翡點翠祖業家聲浩相見還他賓主句玉峰巔上立高標


有箇扶桑金彈子光流懸鼓射西林幾多出格英靈士誰肯忙中惜寸陰


終日阿彌意若何八功德水泛波羅六度之中齊合轍脫體風流轉更多


倒腹傾腸為指迷悟迷切勿此中疑迷悟兩忘開正眼鑊湯爐焰是蓮池


一句彌陀撇萬緣威儀寂靜體安然太虛寥廓窮三際九品蓮臺早現前


樂邦元不在西東百憶分身掌握中聲色踢翻真絕唱天花搖散滿虛空


晝夜彌陀十萬餘須知覿體見真如就中底事全收放卍字標胸定不移


蓮花國土無關鎖歡樂場中有鐵圍透得目前情見過遙垂金臂願同歸


託化蓮臺最勝緣髑髏拋去豈留連金波度過難遭想登岸休回般若船


迥脫娑婆莫妄求菩提果證總無憂絕言詮處雷音震接引舒光上玉樓


念佛如獅吼一聲群魔膽喪鬼神驚六時能把乾坤轉直踐西方路坦平


匝地風和日暖時千紅萬紫采芳歸從今識得根源後更不隨行逐隊飛


滿身香染別生涯奪得花魁旋入衙妙用縱橫渾足快兒孫濟濟自成家


覺苑花敷正此時橫身直入絕支離看他赤手成家業不負重恩始暢脾


鬧裏翻身逗曉光驚群出眾幾曾忙百花叢裏全提令毒尾鋒前孰敢當


一枝春信透枯桐左右逢源處處通占盡風流無限意歸來衣錦帶花紅


檐前指出莫驚持積翠叢中絕所知澹蕩高標清節操涼風劈面凜然吹


疏疏密密數千竿抹雨衝煙徹骨寒自從擊著心空後直透威音那畔觀


篩風拂月孰知音撲落清奇物外聞獨許香嚴明此意倩伊高節自懷君


解籜清陰正此時披雲弄石動風微一聲劃破揮空令也助從前格外機


碧空涵淨一輪明寶色光華奪兩睛匝地普天成片錦時人那見月中精


頂門一竅不通風惡性無明滿肚中快便相逢輕按著怒雷聲震耳雙聾


養成羽翮舞翩躚就下高飛奏碧天不律工商歌一曲夜來煙火灼雲顛


窈窕風流徹體空虛凝一片白雲中生來俊骨沖霄漢豈逐旁觀別調功


空庭樹底久藏身忽爾花開劫外春秀挺一枝香遍界悠然不負古今真


一自深埋已有年枝枝葉葉賽青蓮驚群別有清香質奪得熏風一著先


幽香不是浪傳名曳杖來看種現成馥馥風流無限意何妨從此樂生平


高標獨占上元時鐵骨稜稜只自知歷盡嚴寒丰韻別冰心猶笑萬花遲


桂馥蘭馨每共兼當人底事氣森然維摩今古門無別俊哉拶透火中蓮


多方相識意偏深一晤蓮華契妙音聞聽松風與鳥語大家來撫沒絃琴


訪道也曾偕野叟乘閒時亦話多難君今不負靈山囑扶起門前舊剎竿


百非關透氣如王鐵骨豪雄孝義雙彭老已經超歲月期君壽量共天長


知君仗義更疏財八福良田任意栽始信靈根原有得真風一段自天來


無絃琴細響孤清喜有流泉夜和鳴橋下琵琶彈不徹幾人能著眼中聽


日誦千言萬句真就中一著最為親若還此處明機變報答師恩好立身


參學隨師繼古人莫生我慢起貪嗔庭前翠柏枝枝秀異日高撐絕比鄰


學道始終無異心钁頭日用要親臨蓮華佛法無多子自是高流意獨森


汝今年少入空門著意朝參與暮昏要見本來真面目依然明月照前村


風流年少如花窈歌向人前聲更巧百怪千奇演出場喚回幾箇知分曉


樓閣三千聳翠微五峰高卓顯全機橫擔竹杖凌霄頂喝石巖前驟步歸


常掩柴扉人罕知時聞幽鳥話多奇門緣塔卓靈巖近戶聳天平險峻支苔徑落花牽客興野橋曲澗動神思疏狂入世情難盡好闢青山更不違


寶閣巍然日影低流鶯相顧去來啼一泓蠡水連天碧幾樹幽林帶鳥棲南望鴛湖源浩渺北窺檇李路蹺蹊門前車馬紛紛過喬木森森繞座齊


直上凌霄勢巍峨插漢標清風來匝地遠送鐸聲高


澹宕山雲高復低萬峰端肅拱天齊清泉一派流香咽滿目松篁送鳥啼


九龍環翠繞檐楹悵望蘇臺舊盛名迢遞路窮人不到門蘿緣徑話難頻


疏籬破屋實堪愁喜有深林鳥語幽湖上有山雖未隔夜來漁艇近滄洲


續焰聯輝不夜天光吞萬象勝莊嚴渠能莫若親垂手百福彌增壽愈堅


一點孤懸琉璃殿亙古不磨示方便萬象森羅影現中重重爍破瞿曇面


平生心性出余癡任意隨緣總是宜臨風一曲陽春調試問男兒知未知


古德居山我隱村钁頭終日有高論及時莫使荒多技布種嘉苗到眼跟


垢面生嫌百結衣糠團麥粥療余饑片片雪花飛滿室繩床冷坐憶楊岐


鄉居誰不漸擔憂世事生平懶應酬冷熱門庭誇自得從他喚馬亦呼牛


高堂庭敞似雲深萬朵晴巒匝座陰風送好帆歸遠岫一輪皎皎印湖心


荒郊何處子規啼門徑殘紅砌落暉舉步迴廊香脈脈幾多佳景點苔飛

