嘉興大藏經（新文豐版）數位版, No. B203 雲峨喜禪師語錄

雲峨禪師語錄卷下終


碧玉岩前風月清，蒲團誰道等閒身？白雲淡蕩兮或舒或卷，瞻仰取足兮離相離名，要見圓通真面目，五更雞唱一聲聲。


怪石孤雲紫竹叢，笑看鸚鵡下長空，善財參遍無尋處，莫在渠儂耳竅中。


慈悲願海度生切，極盡神通施玅訣，隨類現形要逗機，尋聲救苦令欣悅。竹間奏籟洞圓聞，石上觀心悟未徹，莫怪相逢痛下錐，阿誰教你到風穴？


慈航倒駕一枝蓮，浩渺洪波勢拍天，聽罷潮音誰識我？善財眼底獨週圓。


親對梁王，道箇不識，摘蘆過江，無處迴避。咦！少林面壁絕追攀，楊子江心波浪急。


可憐落魄長汀老，一袋深藏萬物稠，攤向街頭人不識，依前骨董自家收。


坐斷禹門，丰神浩蕩，月皎長空，光吞群象。海印圓明，何物可況？蓋古通今，超情越量。咄！你是阿誰？笑指山橫一抹煙，鷓鴣啼處林花放。


龍池嫡子，臨濟遠孫，心麤膽大，凌篾宗乘。披三玄戈甲，具四種主賓，握金剛王寶劍，截斷衲子命根，道大德備而殺佛殺祖，義絕情忘而知恩報恩。踢倒百億須彌，直使纖塵不立；吸盡大千剎海，必也涓滴無存。擉瞎頂門正法眼，只將這箇繼傳燈。


老倒從來用不臧，生涯曾做賣樵郎，銅棺盡把家珍喪，太白光分燈燄長。六處紅爐烹佛祖，一條拄杖作津梁，韜光拂袖通玄頂，聲價人間萬古揚。


咄哉者老賊，造一闡提業，捉敗老龍池，截斷曹溪脈，高據天童山，走殺閻浮客，無論佛與祖，棒下咸勦絕。只此結冤讎，兒孫恨不徹。恨不徹，萬古英風威凜烈。


天童和尚，氣壓諸方，橫抽寶劍，虎坐堂皇。干戈未動，魔佛自降，等慈廣被而當道慣栽荊棘，方便為本而過橋折卻橋梁。可憐這般去就，盡是闡提心腸，俺曾錯禮三拜，冤深悔恨難忘，而今據款都結案，獅子翻身何處藏？


兔角拄杖，龜毛拂子，殺活全彰，誰合知委？道是本師和尚，驢頭不對馬觜，若論此箇元非，更乃棄波求水。當陽坐斷，淆訛明月，清風未已，不肖拜手，讚揚句句，罵入骨髓。


嚴儀自若轉威光，瞻者趑趄畏近傍，不在空王閒掛錫，特於末法整隤綱。離微盡向棒頭滅，魔佛全歸喝下亡，沒興當年遭毒手，至今遺恨沸如湯。


箇中之事了無多，佛祖由來沒奈何，四十九年苦饒舌，末後拈花當得麼？逢人面壁兮天高地厚，斷臂安心兮海闊山遙，曹溪波浪如相佀，及至鳥窠吹布毛，趙州鬥劣不鬥勝，馬祖磨磚要作鏡，打車打牛枉徒勞，即心即佛休錯認。德山棒如雨點、臨濟喝佀雷奔，歷代敲床豎拂，到底難滿窮坑。國師呼喚而趁出，吾不辜汝汝負吾，會得兩口無一舌，笑倒東壁挂葫蘆。挑囊負缽兮胸中忙侶火，三登九上兮腳板溜如煙，半夜鰲山輕一拶，可憐矢上更加尖。假饒極盡心力，誰能為伊雪屈？嗇夫老子愧愚魯，兀坐虛堂窺今古，柱礎禪者來扣關，風穴龍池德雲山。巾缾左右勤朝夕，兩眼枯乾覷不極，嗔拳熱喝是良模，喫著棒頭血滴滴，纔方蹋步哆哆和和，肚裏便見肯肯可可。蟬聲砌葉秋水寒，偶來辭我下南參，長歌相送三五丈，短頌贈行七八篇，大千剎海缽盂裏，百億須彌拄杖前，築破腳指知痛處，歸來還我艸鞋錢。


心源未透被誰謾？歷劫徒勞受苦酸，若向外邊尋了達，終於箇裏不相干。萬緣放蕩宜先覺，一念回光徹底看，拶碎虛空無背面，圓明寂照絕遮闌。


碧月光搖覺海中，呈橈舞棹樂漁翁，分身化物頭頭別，撒手歸家處處同。雷語電機驅衲子，月鉤雲餌釣獰龍，相逢點破箇中事，綠水青山幾萬重。


蟠龍鎮靜澄淵臥，徹底深藏伏爪牙，特地鳴雷迅浪遠，翛然掣電吼雲賒。為霖蘇亢山川秀，驤首珠含宇宙霞，宛轉優游隨隱顯，禹門終不宿桃花。


雲埋絕頂幾經霜？懶與時流較短長，秋至但觀黃葉落，春來唯覺白花香。罷遊猿止洞中臥，爭食禽喧嶺外狂，獨貴山居閒我老，從他塵世利名忙。


寄跡玄峰幾度霜？清貧寂寞道風長，生涯全在钁頭穩，飲啄須憑脫粟香。嶺上桃花含雨綻，澗邊柳絮趁風狂，癡猿捉月真堪笑，屢見谿西探水忙。


畫棟飛簷聳碧空，吞雲吐月且玲瓏，當年指出憑仙梵，此日拈來貴冉公。清磬落淮澄覺浪，洪鐘匝郭啟圓通，大悲願海尋聲普，萬古嗣源渺莫窮。


自來聚首度寒霜，遂把麟湖水共嘗，帆飽春風歸岸疾，詩成別恨詠愁長。鶯聲送客歡猶戚，花色迎人笑且香，惟羨武林江畔永，垂綸千尺釣滄浪。


寰中造化自天鈞，舉目遙看景色新，詩興搜空千種緒，攄懷撥動一腔神。不憐握髮遺風寂，惟笑牽車逐隊頻，翻憶當年曳尾者，濮邊贏得箇閒身。


覺海艤舟掛古帆，鯨濤捷岸宿蘆巖，倦眠枕櫓連雲臥，渴飲持杯帶月饞。日麗雪消山卸甲，霜嚴冰結水添衫，縱橫收放渠儂委，脫略悠悠任聖凡。


斷雲飛白萬山幽，靜對方塘湧碧流，夜浸寒光魚噉月，曉澄旭日雁驚秋。徘徊酌酒歌狂快，覽勝拋詩笑語浮，泉到汝南堪洗耳，清聲千載振瀛洲。


天公推月照吾廬，笑見文光大丈夫，可謂聖賢存至道，應知鸞鳳隱蒼梧。丹心此日恢皇化，赤手當年捋虎鬚，像法干城稽戍作，祖堂深沐鑑冰壺。


一笻廿載為餐風，蹋破忙鞋路已窮，決擇水中拈皓月，參尋鏡裏叩師容。生涯愧莫千人世，佛法慚無到己躬，收拾雲歸山嶽靜，從教月映海濤空。


梵剎雖將塵俗分，五更雞唱隔溪聞，庭前水碧湖招月，戶外林深樹挂雲。地接南邦連北郭，橋通西舍與東鄰，杖藜暫憩全賓主，玉燭高燒繼夕曛。


法社梅閒意最殷，笑談猶自喜同群，巴江入夢情難剪，吳嶽高懷暢未分。滿目風塵隨臘盡，半生心緒帶松焚，從前底事因除遣，庭際惟留幾樹雲。


數載逢緣信愜中，偶然相送話東風，梅花帶雪初兢蕊，桃萼含春未吐紅。愁聽松濤鳴不徹，忍看雲篆裊無窮，此回分袂江山闊，何日遙天得便鴻？


玉削危巒擬接天，雲霞淡盪自蕭然，峰頭極目海涯闊，物外忘機胸次閒。巖桂風飄香觸夢，井梧月照影篩泉，幾回逸興頻攜策，一度登臨一度歡。


曇花殿閣隱深谿，萬景新奇動客窺，橋自天然跨澗迥，泉因地峻瀉巖危。輪囷松竹吟風舞，歷亂藤花帶露垂，五百高人坡下望，三更待月賞猶遲。


汝海玄淵一脈真，崖廊漏逗響清新，蒼涼山色堪行樂，澹碧溪光玅入神。世慮消磨閒日月，林泉依約澡風塵，劇談笑別儒宗後，千載池空冷照人。


二月和風開壽域，乾坤無處不春光，千秋松柏生靈運，滿座衣冠拜玉堂。唯覺新民忠報國，那知勤政髮凌霜？紫綸不獨喬遷祿，更喜蓬壺化日長。


杖藜久擲白雲隈，懶尚情緣萬事灰，道契攄懷頻款笑，秋光引興上崔嵬。畏聞汝北吟歸韻，喜見江南共舉杯，格外盤桓無次第，麤言細語若奔雷。


睡魔初覺白雲邊，偶接瑤章感數年，加秩二千弘善政，搏風九萬仗金仙。汝陽臥轍愁遮馬，定水呈撓笑待舡，指日紫宸飛鳳詔，傳燈增照有生緣。


動地秋光飛駁啼，諸侯來自潁歸西，隨題次韻詩情健，白蕩風狂笑語低。褒德已聞頒紫詔，登高猶喜荷青藜，超遷補袞調羹日，記共山僧過虎溪。


雲從汝嶽共盤桓，劇笑宗雷治政寬，名覆金甌為宰相，化隆庶子頌仁歡。初承福護緣非淺，再接光儀覺倍難，海屋添籌銀漢闊，頻分八水遶長安。


書債酬完可罷參，風雲撩起臥龍憨，胸中有義文千篋，眼底無私佛一龕。玅道虛玄唯自得，大功不宰倩誰勘？將來坐聽鹽梅詔，回顧山堂蘸齒酸。


攜取詩書館上方，山齋小睡熟黃粱，初離夢宅空諸見，猶帶仙都笑語香。畫篋文光多敏烈，劫壺風味幾能忘，乾坤輪我三秦樂，青眼頻看世諦忙。


連峰陳峻岌，堆疊擁盤龍，魚躍谿前水，鶯啼院後松。流雲穿巷陌，飛鳥度長空，寒暑更代謝，咸原造化中。


離歌天地曠，一曲在臨行，風去馳雲遠，帆飄逐浪輕。空山愁滿目，寂室月孤明，記取登高日，蟬聲聒耳鳴。


歲晚麟溪上，寒雲綴碧空，窗梅橫夜雨，簷雪舞晨風。電影追還及，韶光挽莫，餘生何足論？祖道若為崇。


四十九年簸觜唇，機關曲盡枉勞神，而今欹枕山齋寂，大夢何曾覺有身？


文樞久應得環中，濟旱驚雷起臥龍，沃政鹽梅調鼎日，金湯莫倦老雲峰。


露濕秋風丹桂香，儒庭鸑鷟喜呈祥，天倫鍾愛分甘樂，袞袞公侯福海長。


溪山艸際正凝霜，幸喜文星到上方，相見不勞重話會，從前鼻孔自昂藏。


竭世樞機本自然，輕輕拶著便周旋，就中有箇超方作，倒瀉滄溟浪潑天。


橫拈楖栗轉池陽，謾謂羚羊挂角良，縱使人天無覓處，柴門難鎖杏花香。


遙望瀛洲青一點，近攀蘿徑嶂千重，斜陽倒影沉滄海，界斷魚龍路不通。


巴水湍飛剪棹來，瞿塘三峽碧崔嵬，不知何代春生筍？十二抽條葉未開。


午夜齁齁睡正濃，樓頭夢斷一聲鐘，翻思就裏渾無事，秪有鈴鳴殿角風。


廣南山水竟如何？鎮海明珠自古多，看破風塵歸去好，盧能相見笑呵呵。


住止城西十里遙，山雲樹石艸蕭蕭，我空我靜誰為我？一枕溪聲破寂寥。


多般罪業從心起，雪砌群峰萬疊高，一念回光如烈日，消鎔無復有纖毫。


與君驀劄兩相逢，話到參乎唯莫窮，不坐無聲無臭處，密移一步看飛龍。


萬里長途不憚煩，楚音達矣問來端，轉身腳底忘移步，踏著雲根徹骨寒。


法門高敞賴扶持，笑倒靈山七佛師，不信老爺誠諦語，大家請問須菩提。


●◐⊕㊇○地獄閻羅吞熱銕，天倉老鼠嚼黃金，蟭螟一吸滄溟竭，猛虎回頭月照臨。


虛空浩浩談真諦，萬象森羅著眼聽，坐斷舌頭一句子，請君拈出是何經？


束箇乾坤作話頭，通身疑切莫隨流，一朝看破無多子，反臉欺吾罵不休。


金風拂拂潑天涼，搖落亭邊萬樹黃，燕坐空林忘物我，夜深明月照茅堂。


江國悠悠意莫加，寒濤浩渺屬漁家，忘機歸臥蓬窗下，一任蘆風撼晚霞。


三冬憩錫滁山寺，高枕泉聲思莫窮，明月一溪生水白，樹頭鳥語咽霜風。


客笻深憩白雲中，飯飽茶餘過嶺東，兩兩相將看冷翠，樹頭紅葉墜秋風。


雨過雲凝艸木芳，寂寥山寺日偏長，泉聲入水驚初睡，猶覺身心在石梁。


歸去台山最上層，笑看雲浪自翻騰，峰頭幾度徘徊處，記取當年共我登。


滴水翻波浪接天，龍宮海藏不相謾，源頭浩渺知何處？秪在渠儂日用間。


水因忽悟無多子，玅觸宣明一杓湯，但自親來登浴室，方知脫體露堂堂。


太白峰前古道場，瞎驢逐隊日偏長，一回艸料輕拋出，飽後翻騰氣宇昂。


院北峰高列翠屏，綠陰紅醉百花馨，狂風潑雨翻愁霧，老倒山翁侶不聽。


山勒回流自古今，臨崖飛瀑瀉珠林，如簾高掛閒終日，未識仙房多少深？


丹巖曲徑謾追尋，洞隱斯文窈窕深，若謂先生窮至理，詩書鑿破聖賢心。


翠微深處有神仙，跨鶴來參風穴禪，打破玄關歸去日，過橋拋卻悟真篇。


臨池坐倚石欄杆，自肯低頭對影看，淨洗雲根山色古，澄澄空照碧天寒。


愛月登高景最宜，摩挲丹桂影相隨，山家不忍和根拔，留待鴻儒折一枝。


召遊絕頂共躋攀，極目南州杳靄間，引手撩雲天際近，萬峰還抱水潺潺。


虛亭小立浴風清，四野嵐光山色明，景致隨宜供客眼，何妨載酒縱詩情？


尋溪越嶺過山窩，采采盈筐春色多，葉底固含雲影淡，清香風引動歸歌。


虎兒跳出白雲窩，獰惡橫吞物命多，肉醉耽耽藏昨峉，宛湘遭害奈他何？


搜抉玄根即物推，縱橫得玅好施為，掀翻歷劫風塵窟，萬古長空杲日輝。


掌上經綸不覆藏，也曾拈弄貫諸方，天垂斗柄寒清夜，汝水翻波入海長。


捏之不聚劈難開，拄杖橫挑上五臺，相見文殊渾莫顧，依然躬自負歸來。


禪天空闊任徘徊，把住關頭佛祖哀，寄與一尋兔角杖，敲開蓬戶起風雷。


柴門高扃楚山空，笑許寒雲密密封，失腳踏翻關捩子，歸來扶起少林宗。


自出秦關學老成，蒲團久戀楚雲深，為憐道大同今古，萬行莊嚴佛祖心。


策杖初尋根本智，清涼翠掃太虛寒，文殊當道騎獅子，不許禪流著眼看。


白雲回首望西秦，華嶽風高冷逼人，義重乾坤方外別，頭陀想是不生瞋。


無怪心空絕點痕，蓋緣道大裹乾坤，隨機且作小方便，六字彌陀接上根。


歲首晴和到上方，殷勤禮拜笑焚香，臨行覓我伽陀偈，福庇兒孫日月長。


眼底無俗物，胸中世界寬，但能不取舍，隨處得盤桓。


八面天低水，風帆掛小舟，飄颻無限意，如在鏡中游。


行智覺源澄，光含福慧燈，慈舟興濟普，正法印南能。


風穴獅兒爪鉤獰，全機殺活解翻騰，出林踞地輕哮吼，狐兔聞知喪膽魂。


天中汝海浪悠哉，養就金鱗偉莫裁，放過禹門電燒尾，興雲致雨醒枯荄。


老成道重古風高，斤斧無煩動一毫，開闢祖基神宇廓，清光千載照兒曹。


無情膽大太心麤，風穴堂前捋虎鬚，棒下翻身窮徹骨，潑天活計任枝梧。


汝海淵深養巨螭，桃花浪起用無私，風雲際會成頭角，大作甘霖濟旱時。


吹毛收得佩多時，照雪寒光徹四維，風穴當陽分付汝，臨機殺活任施為。


志素淵涵玉貴高，一竿絲餌付伊曹，林泉養就任公手，四海垂鉤釣巨鰲。


巾瓶數載侍吾傍，悟入機深出見常，蠆尾蛇頭分付汝，顛拈倒用任榆揚。

