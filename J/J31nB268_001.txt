嘉興大藏經（新文豐版）數位版, No. B268 牧雲和尚宗本投機頌


靈鷲峰高插太虛法筵龍象此同居眉光放處吾無隱疑網興時習尚餘掩耳偷鈴笑慈氏證龜成鱉有曼殊分明唱徹陽春也獨怪無人識得渠


坐對青山轉不禁劫先風月浩沉沉生平罕遇真知已老去思傾未了心定起猊床重自歎機當鹿苑竟誰深今朝不惜重相為大事因緣請各任


鶩子分明記佛身更為疑眾指前因曾憐朽宅生娛樂故誘名車設異珍露地到來無一物白牛行處自相親只今回首莊嚴路莫道儂家語誑人


枯木無花春暗持導師善巧卒難知只圖掃垢酬微價竟列趨庭撫令儀寶藏信非人所授貧兒卻以富為奇而今受用頭頭也信手拈來不用疑


唱一圓音應萬機沛然甘雨夜祈祈山川遍澍同乎潤草對生光稱所宜物不自知根上下雨何曾念物妍媸窮兒取譬雖為善有似持蠡測海涯


兒曹踊躍似知音先把頭陀惡水淋美膳固為王者味殘杯何待主人斟掃除骨裏焦芽習放下林間示寂心成佛豈因斯日記茫茫長劫到而今


微塵劫事已茫然具眼觀之在目前盡說此經新教海寧知聚首舊因緣險途中息殊堪畏寶所前行慎著鞭腳底苟能通一線橫眠三界總神仙


一酬一唱互揄揚笑看靈山傀儡場果爾繫珠皆小道如何垂手類空王囊錐已露難遮掩雲路初攀且頡頏五百應真真大士頂門誰不具圓光


祖翁田地誰無分佛職還憑佛口宣功德林中添喜氣菩提座上藹香煙羅睺長子行何密慶喜巾瓶願甚堅究竟了知無別法二千同此一燈傳


高山平地有泉源何日靈山授記完演唱真乘良不易厭離濁世未為難其誰能作如來使不妄隨方豎剎竿慈室忍衣空法座難思悲願此中安


惡世弘經事可哀必須明誓預為栽諸人未合埋頭去古佛亦因聞法來土盡凡情原自淨塔封深願不輕開獨憐無客全身荷憂色徒懸大覺腮


未得其人荷此宗再將往事告春風求師曾亦忘尊貴乞法何嘗為己躬器就愈思爐鞴玅經聞頓覺聖凡空君看七歲龍王女掌上明珠照不窮


翻然起座願持經水母隨蝦每後行其奈坦途齊掉臂更無惡世獨留情大心似亦因人發小智終難見物平猛利還他師子子雙眸纔顧作嚬呻


玅法逢人作麼弘法王法式我能徵境風上下宜乎遠法見幽深未可矜安樂行中多受用慈悲室內絕冤憎勞生均有髻珠在指出神光迥照乘


欲彰大本開情見恰有同心發此機止眾音聲猶未絕無邊龍象已雲歸看來一任稱奇特突出應難辨是非不得折衝彌勒佛法筵誰解破重圍


等閒覿面少相知佛壽從來無始時巧問正酬深有旨計名求跡謾多疑癡兒耐作尋常想玅藥權言歿後遺不識今時誰醒悟折旋俯仰見良醫


上苑和風度曉天芸芸百卉盡增妍一時靈鳥為之舞此際真機未易傳金屑眼中雖不著玉毫頂上幸皆旋明斯即起如來慧十聖三賢隔此源


優缽香飄劫外春過門誰謂等閒人腳跟不動菩提結耳朵聊聞佛位鄰有願希求行上施未知保護走家珍笑他羅漢超三界彼法何如此法真


六根原是父娘生悉見三千眼太明鳥過須彌同寶色鼓鳴忉利識天聲宣傳節拍還依調超證斯須不礙情一片法雲彌覆處玅蓮花正長芳莖


逢人且說三分話未可全拋一片心指出夜光翻按劍泣投良璧鮮知音但於頂時提點不用經文細講尋全部法華通體現當年禮拜要傳今


此經功德莫能揚普對人天出廣長已信如來誠諦語更瞻毛孔大悲光神通示現經千歲謦欬分明遍十方珍重當時求法士更於何處覓經王


頂門不惜手三摩法柄明明付囑他慈學如來母帶吝智窮經藏莫傳訛觀根亦可談餘法選佛須知別有科不歷僧祗明底事英靈何限在娑婆


醍醐何幸得深嘗三昧尋於四體彰重法便將輕髓腦酬恩殊愧散花香通身紅燄光明遍滿臂青煙歲月長立雪少林方可祖古今法任不尋常


寶蓮呈瑞碧峰頭共仰真人到此遊次第快談菩薩行往來不憚道途修遐宣經法分千體明照娑婆只一漚三昧現身看所證藥王本事正同流


大心弘法盡超倫更有真慈示普門觀及音聲皆解脫稱其名號獨威神一毛孔裏誰無血百草頭邊總是春要識家家觀自在潮聲海岸恰同聞


道勝魔高自古然出頭只慮法師難經中福聚猶堪較肘後靈符莫測端一字兩言人但念真慈密義口同歡頭顱破似阿黎樹衛法藍婆格外看


山河壯麗帝王家古佛林中說法華非子正同真子慮三人總為一人差蓬生麻裏曾扶直法變奇時卻轉邪留樣古今菩薩子隨方好馭白牛車


百千天樂自東來象駕崢嶸覲寶臺問荅共期扶正法遊行只為拔英材一回瞻仰威無極末後慇懃語更哀三令五申勞勸發心花誰箇應時開


閒將教網竹窗棎錦軸牙籤我獨諳諸佛出興惟為一道場證得本非三利根善自知方便少智無從識苦甘一會靈山今未散何人解折古優曇


靈鷲嵯峨草色青曩時法會至今惺六根清淨方明佛四法圓修必得經白象六牙勞降吉紅蓮一片費叮嚀魚龍悟去知多少江上西風打殿鈴


曉起山頭望白雲秋林葉落正紛紛歸來弱喪曾疑父在遠傭兒那識君較富自疑尊善逝論功未可薄聲聞諸魔戰勝平三界智鎧親披有賚文


止啼黃葉信非金三七思惟太苦心佳境引人從漸入寶山指我悔遲尋敢隨蔑戾貪嗔競已信如來善巧深頂戴河沙無可報請將遺法播叢林


苦海茫茫未有津邪師指點益飄淪百千萬劫難遭佛四十九年真為人末後一經稱顧命現前諸子得安身名山飛錫從來往不向虛空問主賓


秋光清冷下梧桐古佛當陽野殿空吹角歌揚諸上善聚沙游戲小兒童青鹽白酒家家有流水桃花處處通不識誰家春最好枝頭經歲帶深紅


脫珍著弊念兒曹天子何曾去刈茅十二法輪三為轉百千手眼一時拋壎箎迭奏元兄弟函矢相持亦故交廣大法門難置辨雲堂鐘磬夜深敲


凡聖靈根不隔絲騰騰作息過平時忽拈佛字來驚眾莫怪藤條便打伊逸格機權臨濟用大人境界普賢知明州布袋呵呵笑日在街頭等阿誰


人天百萬集金鐘實相深談未有終茅土昔曾班法將髻珠今直授凡庸從教劫火乾滄海一任毘嵐撼碧峰嘉會須知無聚散園林堂閣寶華重


大事明明不落階衣珠曠劫豈曾埋教門無此來收局我佛何時暢本懷請急回光同猛省未須著意強安排尋常幸在牛車坐最惜馳求費草鞋


青山綠水眼前鋪匝地春風唱鷓鴣莊子夢中方栩栩盧生枕上未蘧蘧三車門外招難出百舌林間喚不蘇待得四山相逼去鼠肝蟲臂歎芒乎


茫茫大塊受甄陶役役人生也甚勞醉臥他筵宜自醒棲遲火宅未為高一絲紅線將牽象三尺黃竿只釣鰲轉眼木龜何處遇滄溟無際浪滔滔


說似一物即不中權為牛頌指朦朧牛兮切忌外頭覓只在當人猛省逢


三界橫奔秪者頭堂堂正體沒端白清風過處身毛豎直下知蹤免別求


一毛頭上識根源遍界分明體段全堪笑隨言圖畫者那知鼻孔落何邊


凡同血氣體同彰得者何勞別論量觸破虛空牛本分時人不薦便生狂


時中常在即為牧不必揚鞭舉杖捶錯起閒思去降伏腳頭蹉過自無知


日用無時放過他山山水水自難遮須知不走千差境驀直騎來便到家


牧牛覿面莫非牛認著何如放下休具眼早應知落處莫於頭外更尋頭


人牛本是語言分一併亡來體最親切忌便將空作解當陽自昧本來人


曠劫常光本現前東奔西觸枉拘纏到頭迷悟無干我渴飲饑餐秪舊顏


達本當人安本分忽從箇裏轉身來要人知有者般事不擊頭顱便掌腮


無端向外把牛尋秪為迷頭日已深一度回光重省得還鄉曲信口中吟


思量尋覓路逾多覿體分明見也麼眼快直須看腳下冷冷騰踏自非他


把定全牛那作聲通身毛竅不粧青謾將鼻孔重新整日用原來本現成


出生入死力承渠烈性天然豈用除只為乾坤收不得至今無地作安居


聲色堆頭看倒身了無心意觸諸塵健時即起倦來臥把柄終非仗別人


管帶渾忘已到家眼空天地氣吞霞饒他佛祖近不得若箇當頭犯爪牙


養熟牛兒豈定山橫眠鬧市也安閒一朝放去喪其偶收轉全機掌握間


人牛兩箇應時空一片風光本地通問著放君三十棒莫存迷悟振吾宗


大象繇來不宰功眼睛如瞎耳如聾時人怪煞多知見昧卻源頭較白紅


恁麼人兮恁麼來無端腦後露雙腮生擒活捉無餘事秪點同流正眼開


從他露地走咆哮頭角分明自不遙秪為馳求成自昧茫然分艸又分苗


牛如狂走鼻難穿大丈夫兒好著鞭不惜當頭揮一下逢人自肯匪他牽


迷時似向外邊馳覺了原來步步隨驀直看伊行去好無端執捉枉勞疲


暫忘而覺是迴頭通體堅凝沒點柔同副皮毛好珍重莫煩繩索苦羈留


管炤牛兮在我邊等閒放去也如然堂堂日用自隨順鼻孔分明不待牽


呼馬呼牛步自如風吹日炙體何拘青山高下渾無異卻愛溪東水草餘


不落陰陽造化中也知春暖草茸茸是凡是聖自不識兀兀騰騰得意濃


牧牛人立在牛中出入相看在在同直下兩忘無彼此迥然頭角任西東


覷破全牛喜得閒四蹄原在一身間乾坤廓落今何覓滿目青山夜不關


人牛泯處絕餘蹤正顯其源不即空堪惜古人無合煞一回落草語叢叢


謀道棲林下甘香不自炊為緣刪欲累乃更限中時杲日當空炤晴煙遍野馳苟心同應量五觀復何施


夜宿投何處高柯即旅亭曲肱安至樂兀坐露全形斜月雲邊度微霜葉上零楊岐吁歎意此際獨惺惺


固是機頭物初非乞得來洗從幽澗曲拾自白雲堆手綴功何密身披暖不開此稱雞足行留與後人裁


幻質誠如夢母矜病見侵藥原隨處是醫謾別方尋拈起都無味嘗來必稱心箇中奇特意相遇寡知音


平旦寅恰惺惺雙眼豁本來人


日出卯光皎皎覿面來沒邊表


食時辰饑逼人一粥罷忘百珍


禺中已無別事任騰騰行坐住


日南午全體露蹈大方莫能伍


日昧未何處去頂門上轆轆地


晡時申絕疏親有問著毒拳伸


日入酉乂兩手本不識慵啟口


黃昏戌黑漆漆鼯鼠聲出東壁


人定亥百事懈倒身眠由自在


半夜子何面嘴大夢中同彼此


雞鳴丑卻知有喚不醒棒汝首


山中行古路踏來蒼蘚平相隨也雲鳥互飛騰


山中住兀然忘卻人間世笑溪花無端流出去


山中坐最好奇峰面一箇衲衣寒卻怪秋雲裹


山中臥林風吹我華胥破忽摸著須彌枕子大


直下淤泥三尺此根誰見如船自有天然形段不許時人亂傳


只此懸絲微胍渾然枝節之中驀地劈開一線直看透色透空


是種生成奇特不受世間凌壓縱教埋沒深泥依舊爪牙露出


突起了無枝葉唯知向上而行四顧孰為伴侶同根彼此亭亭


偃覆清波如蓋清涼四面咸乘一任風吹雨打不涉漏無漏因


粒粒似從天降圓明觸目皆同一棒何妨打散從教翳滅花空


文彩闇然已彰風標卓爾獨立衲僧若也知歸笑殺當年面壁


不是曼陀羅種亦非優曇缽花覿面須高著眼當陽一朵堪誇


拂拂來從何處依依兩鼻孔邊嗅著若將香會知君尚被塵黏


無論大莖小莖謾分凡胎聖胎箇裏全身涌出迴看處處蓮臺


打初曾植何因究竟乃成今果咨爾現前諸子識取本生父母


咬嚼元無多子此味阿誰瞞得等閒擲向人前明眼衲僧罔測


日用經行時兩足因地起後足若離地前足不能起前足若離地後足亦不起前後不離地乃能走不已以足眾觀之足行不離地詎知地性空足亦何嘗履足既未嘗履不必說神通不必執空水堂堂法界身任運本來具


日用經行時足地互忘起足若有地念足應計地起地若有足念地應覺地起足地因兩忘經行乃不已吾因發明之心忘不見地心忘不見地空水斯可履空水雖云履神通聖凡具


日用經行時步無定相起後若有定相云何向前起前若有定相云何復後起前後無定相履地乃不已吾因發明之活步攝死地活步攝死地空水一道履空水一道履法法圓通具


日用經行時步無步相起步若有步相未步相何起未步本無相已起同未起已起同未起無起亦無已吾因發明之步步無生地步步無生地空水誰見履空水不見履神通贅言具


十方法界淨蓮華瞥爾情生萬劫差豈是拋綸徒設餌由來打艸為驚蛇波澄覺海隨形現光暗靈臺觸境斜自古傳燈法王種相逢漫喚野僧伽


一亙晴空發亂華翳根未拔見成差隨流甘作曝腮鯉入法寧知鱉鼻蛇衲被曉寒殘月上經窗晝暝過雲斜入廛最憶圓通主終歲獃獃坐落伽


擬將空果覓空花逐妄生情事轉差細嚙枯藤侵二鼠深眠暗室護三蛇桃源花放春風暖龍澗泉翻莫雨斜若個塵中能作主相攜石上轉楞伽


空空丈室雨天華語默窮來多少差鏡裡有頭須悟影杯中無物謾疑蛇錦鱗直透龍門險香象寧遊兔徑斜堪笑當年饒舌者故將閒姓問僧伽


有喻難栽石上花癡兒費力路終差修持盡說調狂象進步誰拼觸死蛇三徑雨滋苔蘚厚中庭月映老松斜濤音不解雙眸聽空負芒鞋到洛伽


淤泥曾見產蓮華在染休嫌底事差幻翳初蒙驚杌鬼浮塵一破笑弓蛇山中古木多卷曲世上風波曷正斜撒手超然三界外有誰拘束野僧伽


樓閣門開遍寶華重重帝網色千差笑他象骨拋毬子何似疏山握木蛇孤錫為乘煙水興扁舟每繫荻蘆斜普門不識誰應度盡日洪波涌洛伽


不移荊棘現曇華衲子行藏也大差曉日過林奔鹿豕春雷動地起龍蛇青山一見情如故鳥道重攀路似斜嗟我童蒙夙何幸得來石上近僧伽


一從靈鷲始拈花世異人頑日見差凡骨駕言超佛祖癡心寧顧混龍蛇華亭授法煙波渺少室安心雪嶺斜千載遺風一回舉不教景仰古僧伽


從來三界若空花起滅無端總是差力致翻騰真燒尾身能斷續是靈蛇滄江水落雲根露沙漠風高雁陣斜本色住山君不見虎溪安坐老僧伽


初看渾似物擬折又非梅有眼難為辨相看作麼猜


彷彿枝頭白依稀戶外斜與君清味合永夜尚咨嗟


真際半輪月窗前幾樹花夜深人不管一任自橫斜


得意便相親何須論假真那堪北窗上橫寫十分春


淺淡自徜徉橫斜不點粧鐘殘隨月去狼藉一庭香


萬卉總塵氛高閒獨讓君疏疏清冷骨月到自成文


雪裏橫無影燈前微露花天生靈種異孤骨傲煙霞


忽覺香風遍因知梅影過無端山霧起依舊入煙蘿


一回沉綠水幾度到疏窗幽意無人會空教來去忙


瘦骨插銅瓶疏枝橫石壁山儂睡不知醒來將手摘


廣莫纔臨錫青山不見廬潮生低樹暝月上遠村孤岸艸魚驚逐庭陰鳥亂呼誰知塵外客玄覽得跏趺


向息青山樹爭知長者廬市聲臨野盡海色到門孤夜靜帆何適人閒犬自呼翻憐明發去斯景憶跏趺


城市開幽築情分野壑中檻侵疏木秀簾映落花紅飯訖三杯茗詩成一榻風高懷何所似白日轉長空


隨錫尋高士因登丈室中最堪幽吉處不染市塵紅鄰鶴鳴清晝庭花落晚風焚香還晏坐相視語言空


岩居不解秋忽見庭飄葉無端一交臂卻分雨時節午夢咽悲蟬晨鐘扣落月雲邊有深意欲語向誰說


牧笛遠歸市禽聲低過門一腔閒意思盡在夕陽沉


聞君閒寂意久自遠紛譁雅道存摩詰清風繼伯牙援毫生石樹撫軫笑庭花寂寂衡門下頻來許結跏


幾樹庭松帶古鴉共傳支遁晉時家只今千載人何處遙見山頭尚吐花


芒鞋緊峭出松廬越水吳山豈定居三問曾遭金粟棒孤遊宛似赤梢魚春風吹錫徐徐轉花氣侵衣步步如相送石橋還一顧蓮峰蒼翠插空虛


秋山樹樹葉飛黃短策行行石徑長到寺不孤清夜與挑燈喜接故人光所慚珠玉篇相授多恐瞿曇意未當試與憑欄詢石丈可能點首慰余狂


半扉斜日靜草草過君時言笑皆能雅清貞不獨詩煮茶鐘動戶閣筆鳥歸枝一曲清溪路寧無去後思


我方提笠欲過湖舟子帶笑遙相呼指言今日風色好舟錢不計有與無登舟坐平帆即起瞬息湖光來百里不知所歷蒼山根幾許人家在煙樹


野鳥高翔雨歇林同舟分袂果何心所言唯是衣珠貴但去勿驚寒月侵岸白蘆花酣雁夢秋清江色冷人襟囑君短策須牢把路入雲門滑更深


因風吹落千巖上依舊風吹竟不開老樹巢傾喧鳥雀孤城雲幔隱亭臺偶凌晴月還交潔暫炤寒曦未肯灰直待普天春意轉自成活水下谿來


與爾似無約斯時意必還竟先何處柳忘卻此重山雪偶開晴色峰猶雜燒顏忽聞遷樹鳥啼入小溪灣


隴畔孤芳不自標敢將顏色類瓊瑤夜來偶被青山雪拶出寒香滿院飄


春寒漠漠春陰垂江村正及梅開時問君辭我將何之願杖履還遲遲他山途遠何必歸


天都峰高青鬱鬱仰面令人望不極君今拄杖欲重登為憶松間舊茅室茅室經年人不歸庭餘虎跡苔生扉君若見兮心莫非峰上閒雲仍舊飛


金粟峰頭燒痕綠啼禽兩兩來幽谷阿師把杖欲出林雪水漫漫浸雙足負卻梅花一段情心心只望臺山行臺山風月亦何遠莫被文殊換眼睛


草碧春流漲余將詢水程別殊難此際誼乃自三生分手看煙暮移舟向月明幸同存古志不苟片雲盟


一徑緣蘿上群峰此獨陰短墻能隔世野竹自成林閣靜留人坐崖寒遲鳥吟石潭相對處幽意更深深


繁英疏幹暗藏春開向東風態轉顰炤水似矜傾國貌倚窗不異捧心人苧蘿溪冷香魂斷吳越宮深草色新千古芳顏今再見投詩殊恐眾花嗔


萍跡無常寓枯懷畏見人頗思聞諒益深欲晤言頻俗貌都宗假虛襟共托真今朝過溪上夫豈為觀春


久夢湖光勝何期此日尋夕陽紅滿棹春水綠浮襟籬接平疇曠門當野樹陰從知靜者意不減臥雲深


孤雲飛飛與日俱馳人生失路一何傷悲青山之顛可以委蛇每對吾子春生兩眉含光銳志蕭然其儀方今何時煙艸離離長嘯出門山犬相隨春風逮半繁花葳蕤天空神放賦詩亦宜凡百君子貴有所持


盤溪深處白石齒齒上偃蒼松下渟流水唯此流水君心可比契闊相見淡然而已依依山堂竺文在几飛鳥啼花松聲引耳感此春陽百物俱美謦欬清風凌越前軌並坐峰頭看閒雲起


孤雲雖依山之顛有時能下山之腳我公見之雙眼青此意悠然匪無托琅玕自種羅小窗世事從教付秋壑高原紫茸昨自采念我野人乃分酌詎知野人百無取短策年來甚蕭索松間細誦月明詩繞樹南飛感鳥鵲多君遙惠金石聲引領孤峰煙漠漠


不歸先生達而野醉裡作詩仍自寫吳門山水古到今竟竊為園不酬價有問先生以何術撫掌答云我用假以其假故不我歸且以假故歸我也春風溪上烏角巾一段青藜手中把傲睨笑彼風塵兒未有閒情來樹下我亦天涯旅泊人下無卓錐上無瓦徑欲相攜剖一塵遨遊無邊春


飄飄湖上去風微水鱗鱗如何無花處而見無涯春冷然發長嘯響落青蘆濱


湖光雖無窮入我雙眸青扣舷喜徘徊雲在波心行同舟忽一笑萬象非徒形


鳧鷖狎何之漁人網俱開遙看孤城曙勃勃多飛埃應有同心者旦暮乘桴來


空波淡無言靜思如有關我非蘆中人所往亦何艱羨彼平沙鳥高飛遂知還


短塔山之畔萋萋艸沒階燈光傳已遠靈骨豈終埋睡虎爪牙伏名丘靈水匯法音誰更演黃鳥口喈喈


所謂伊人在遙遙隔一津杖藜來自晚山葉碧勝春塔影居然古客遊時見新隱扉何處是欲向白雲詢


正可斯時上平臺人已虛直須光盡吐始不坐孤余翠瞑煙如浴亭寒石共居冷然還起望高壑夜鐘餘


曉雲飛不定山樹忽沉蒼寒入裳衣薄溪深耒耜藏目難窮遠際鳥或度空荒坐久餘情肅泉聲如在堂


洋洋仍自逝不入校人庖泉冷視為宅萍香或作肴戲波常獨往偶鬣若忘交千古濠梁意猶然在石凹


寄形雖共此青山詎及山雲解往還木葉自交長夏茂蓬心一若素秋閒枕邊文字時忘玩樹裏煙巒意所關好是同聲惠佳句頓令笻策欲追攀


虛堂隱隱隔籬門永日徜徉步履尊春度藤陰多積澗雲開山影自來軒忘機可並鷦鷯適有夢寧非蝴蝶魂幾度夜窗明月上孤懷曾憶共君論


曉起東林霽開軒雙眼明空青剛映日寒綠忽啼鶯幾處風泉亂一聲山磬清支笻修竹下領得最閒情


空山積雨平湖水多瀰瀰揚波欲汩我禾禾根在泥云如之何


相彼狂波匪隄曷防嘉言君子匪斯曷臧言念伊人中心孔傷


吁嗟水矣不忘其深胡為人也而狡其心狡心災人無乃自侵


彼心既狡于理奚贖乃矜乃省我誡我勗他山之石可以攻玉


的的西來意明明會者稀直饒擔荷去早受路程譏浪舞龍門險雲橫鳥道微永懷冰雪老此日露全機


秋雲抱靈樹微雨淨花臺將候虛空體冥隨眷想來虎眸含水鏡鶴骨蛻風埃小子持盂杖追吟亦快哉


不更懸師照分明在目前愧無三句語聊炷一爐煙涕拜雖空憶婆心必見憐長吁難雪恨鼻孔昔遭穿


世妄謂渠死我觀初未生死生留不住木女夜吹笙古澗清風在虛堂冷燄明其誰陳法供萬壑奏松聲


秋風到蓬戶小雨亂飄絲良以君能詠詎關人見思露涼蟬欲化樹老葉先辭尚記蘆花艇月明同泛時


念別猶彈指冷然秋又過山青堪作夢心死更無波知我能乎幾如君較未多何當對詩硯一笑響青蘿


領取華亭意孤舟天地寬別君今幾日秋艸露漫漫坐對山無盡閒題竹數竿懸知曲肘臥心與暮濤寒


亦向青霞住秋聲應早聞樓登中夜月衣卷數峰雲遠志將奚適孤風每壓群蕭蕭林社晚期子振清芬


昔以微蹤念飛書遠過江勝遊悲自負秋緒更難降雨歇泉流樹宵清月在窗扶笻立松下巢鶴影雙雙


青眼看人面多君有遠情山思空手乞雲欲並鋤耕野寺一回別西風隔幾程念之成不寐纖月上峰明


麥穗初黃稚筍青與君從此得論心只今莫謂都如夢千古清風在竹林


入眼還如故蒼然秋色深愛君高古意契我寂寥心日夕羊牛下峰寒松柏陰自嗤成野鶴不眷舊巢林


一錫凌然挂碧峰笑談相得白眉翁天高海色看無盡庭暗雲光掃不空把臂每同宵步月省心何待曉聞鐘會須領此秋來意萬壑初生剪葉風


蓮華峰上白雲秋風雨凄其萬壑浮誰謂影堂師不在卻悲支社願空留可無世想緣遺骨或有朋情念舊遊徙倚石橋重悽歎淙淙野水向人流


本亦自開落初非有待人若為香到地忽與意相親山夜靜若此澗扉誰作鄰婆娑孤影下幽壑領餘春


倏焉凌一片蒼嶺遂紛披以入當秋眼彌深若幻思將飛如欲斷仍合令人疑或有為霖意端期在此時


此晤伊誰訂高齋適共遊燈延無盡夜雨送欲殘秋靜想悲何寄同聲賴有儔倘餘縹緲夢炬與渡江頭


十月霜花始見冰君心初不乞人寧一關聊設收吾足萬象從教自轉經客有過門輕未面詩于靜養句皆靈可中消息無須問竹影秋聲日在庭


經歲不常下冬窮始見零響空疑弱雨飛壑已吞青冷極風翻定雲同日不形嚴威似難抗蒼竹俯于庭


吁嗟兮願公卓錫繡水邊手芟艸茅營數椽大都不作自栖計為安母氏藏修焉母子相依同學佛六時蓮漏聲無畢公若得閒仍註經獨坐明窗翻古帙吁嗟兮母雖閨闈曉聖言凡作佛事不以慳見兒作偈每欣誦誡令深進追前賢與兒並絕攀緣想未肯朱門暫來往家嘗飯飽度歲時一方聞者靡不仰吁嗟兮茫乎浩浩陰陽移鄰人窺髮解有知一旦異香生臥室阿母脫去蓮華池我師自茲失其怙悽感庭闈唯獨步鳥鳥畏聞中夜啼白雲怪向寒空度吁嗟兮西方聖人有範傳出家兒必剪愛緣於師豈實愛緣重特傷母德無由鐫我曾西風扣師戶聆師始末潸然訴意嘉如母世所希遽棄閻浮何以故吁嗟兮斯人已逝惡可追勞生同夢誠足悲大塊茫茫醒者誰


溪櫐層水野積陰蕭蕭雪霰打疏林與師契闊何多日使我懷思若此深喜得一茅移在近無端雙豎忽來尋勉封尺紙呈寒信佇待春風惠好音


清夜從來艸艸過動人無奈此宵何自燒殘燭陪孤影強作高吟坐病窩澤下有泉甘我困水中擇乳讓于鵝涅槃堂裏禪如是懶把安閒法再歌


霜空將曙氣冥冥起視猶懸三五星盡謂此時交歲首還從何處見春形江山帶雪皆呈瑞草樹消寒欲露青獨有孤峰窮乞士依然蒙褐坐茅亭


千峰影裏古檀場縱目壺天自一方閣迥煙霄藏梵字殿迴雲壑坐空王層潭噴練飛流遠列嶂排青引秀長信是翻騰龍象處不孤千里一葦航


重巒蒼翠幾迴盤到此方知宇宙寬庭樹未嘗聞雪覆岩房常自帶秋寒香爐日射煙紋直屏幛雲籠石影端無限其間好風景晴陰不礙往來看香爐屏幛二峰名


群巒靈異探無窮幾陟崔嵬御冷風竹霧有時生白晝溪雷經歲響晴空夜深虎嘯寒崖黑月落僧看遠燒紅因憶當年黃檗老全機猶露海山東


石橋大樹布涼陰旛影高懸最上岑山鳥來時人不識潭龍隱處世難尋一聲清梵風何度千古名巒氣未沉九夏試看行祖令當陽棒喝指同心


正法眼藏瞎驢滅河北宗風得大行共仰剎竿標揖讓亭名故多龍象遶長庚樓名瑞徵池面萍浮錦令轉峰頭花放晴應祖高風儼然在欣看一棒振家聲


大家相聚鄮峰頭九十春光共唱酬不識而今甚時節又扶笻杖恣清游


天童祖道幸重光君去他山道路長莫謂六橋春已盡餘花湖畔尚留香


深松斜日扣精廬茶筍相留道味餘直令齒牙忘不得柴門分手更踟躕


漠漠煙林曉俶裝問君君欲渡錢塘相逢莫冷窮途客儘有奇詩滿布囊


雙雙黃犢綠楊邊牧子披蓑耨遠阡彼此相忘情自得滿途風雨滿江煙


麥浪風翻遍地黃平堤遠水接天光客行日暮歸何處遙望青山放野航


尋常眉目假衣冠一曲清歌舞袖寒坐立燈前客無數何人眼不受渠瞞


越國青山舊揚帆試一稽得風從所適蒙雨未為悽海鳥沙常立江花煙欲迷此時悲不共春滿若耶溪


好音三月與君違憶著仍從舊路歸溪樹已孤花若笑庭陰及見鳥于飛再賡白雪分蕉葉共對南風坐竹扉若問明州別來意彼中早已換春衣


君家住在金閶西素風清德勝幽栖雞鳴禮佛看門外來去人聲似馬蹄


棲遲遑問萬山冰一室幽深自可寧即此人皆不見處好持佛所未談經花枝雖淺春無盡晤對靡儔石亦靈近日南風傳夏令想兼疏雨夜來庭


兢兢戒足履淵冰昔者其馳今且寧插艸天標吉祥處雨花人讀古皇經新筠放節芊芊秀老樹敷陰葉葉靈宴坐於中知自得了無餘事雜方庭


只此袈裟方丈地便是當人住足處寢斯食斯宴坐斯動止綽然有餘裕鶴師昔日據此室曾為人天談妙義未了公案殃及誰爰有君家能繼世扶搖歸來六月息繞岸荷花動香氣青山一片來屋西堵波層影當軒樹寶鈴鎮日和風鳴蓮漏入夜惺客寐圓光洞徹無外中景物眉端宛然具竹籬之畔時經行村南煙林若圖繪四十九年無一字箇中不著西來意君於談笑謦欬閒獨露全機匪文句嗟今之人目多昧阿誰識此關中事相見無殊啟口差白首茫茫無本據五濁誓入先覺心娑婆持經靈山記三載期君于要津放開一線拯是輩


鹽官古佛地聚首幸于斯萍跡原無束秋風各自之所矜多病際能免故人思長日清陰下頻看舊寄詩


此身同一寓南北定何時四海雖云友參依得共師抱貧嗟獨立言志憶相知逸翮今安適南書空遠馳


參差祗樹碧煙重清梵泠泠出此中碑讀宋梁傳往事村餘桑梓識新豐雲霄殿閣登來迥水月軒窗坐處同今古傳燈應未間隔溪漁火夜深紅


君病留山我病行病中不隔弟兄情未須南北愁拋擲此道還期共主盟


等閒相見又無事唯是不來還憶君乘便山頭通一信同風千里自應聞


西風吹袂涉長途故友俄逢覿面呼笑問到來何處所青山疊疊是梁湖


憶別春雲上相逢又水濱湖空煙近午山靜寺如晨古錄文重續高僧面再新願言無彼此同是法門人


落落雙溪古化城到來龍象息馳情竹分蒼徑流雲冷樹湧瓊樓聚鳥鳴全藏手鐫文彩露一花心放祖機明君看水碓何人踏盡夜空山不住聲


朝陽峰頂帶秋寒茅屋相依歲月完綠竹掃窗時換影白雲觸石忽成團偶拈麈尾千山伏獨唱獅音眾籟殘信筆畫圖攤不盡東坡池水蘸應乾


大野飄風忽地來天摧梁木使人哀空遺冠履承南渡無復文章落北台艸向秋生封讀院雲隨路起暗泉臺宴居欣佩朝聞旨處順安時大夢開


老樹傍菴起托根非括蒼虯枝競分蔭宴坐如蒙香斯林問誰闢朋來多遠方詠詩匹齊貫作賦凌高唐豈唯談妙師追武無徬徨伊余祇此躬蓬轉何所將是中曾把臂談笑初未忘今來對芙蓉秋水漾虛廊三生匪期待一飯明家常緬爾雲在山悠然魚逝梁目擊斯道存今古俟誰昌薄暮秉高燭衲衣覺深涼征人不自息空悲宵路長詎知吾輩觀足底皆周行微言苟生慮大道終茫茫願言靈鷲花拈出同芬芳


坐見西山來爽氣衡門之下記曾臨三年浪跡秋雲遠此日開軒暮雨深偃蹇共忘浮世事棲遲實獲古人心曠談偶論吾無隱叢桂幽香滿舊林


殘冬餘十日窮子趁舟行轉眼故山失迴看剩雪明岸低鴻雁字風急布帆聲此際中流坐悠然見古情


衰柳青猶未寒塘曲且長何爭旬日住卻借一葦杭白石新知少青山舊誼忘殷勤咨短策應逐片雲行


率土安歌擊余生非不辰自矜無善術所以抱長貧野寺慚留我山茅肯貸人飄飄湖海上宛似一窮鱗


悾悾何不信惘惘且非愚或以膠投漆堪給我喪吾海鷗機不近梁雉色難圖喜是生平慣重寒在道途


只此南遊志翩然無夏冬三登懷老宿千里陟層峰途路冰霜厚江關煙水重辭吳還適越底事告誰儂


孤蹤隨旅寓畏值是陰霾有骨寒頻戰無朋病與偕步趨曾不異形影似相乖極目桑榆晚悠然動所懷


久焉疏世愛跡已落江濆不謂遠遊感偏于茲日紛誦詩空陟岵懷土但看雲無限悲涼意逢人未敢聞


八十尚行腳吾宗有典型若將傳不習空具骨無靈晷短程難計天寒席不寧似輸溫飽者高臥笑伶俜


遠道固常涉冬行未可言朔風朝動地積雪暮飛原乞食村煙斷投荒山月昏了知皆我分不作路難論


芒鞋日已邁鄉似入無何物尚看來古方言不辨多參差雲岫影空闊海天波俯仰忻相得臨風一嘯歌


雲鳥日來去青山不礙人棲遲良有託登陟豈無因夢寐見苔壁行藏近隱淪振衣千仞上極目笑風塵


飄泊渺無際滄波處處寒星霜愜鷗夢歲月老漁竿問世津何在為家水亦安江流行不盡相對日漫漫


塵土欲何邁扁舟海嶠青自將孤影載若借一枝寧不繫無殊客同浮轉笑萍乘桴非所願隨分泊漁汀


香剎白雲抱古今從所居覓波曾笑鹿彈鋏不求魚坐臥窺清範春秋簡竺書曉鐘還自省塵夢看來虛


朝雨從何至客懷當久枯稍霑衣足潤時響物應蘇野館遲孤屐長林列畫圖故園何處見千里緣平蕪


植杖同雲下千山一色銜孤光交役面寒氣撲重衫鄉國何從辨行歌自不凡飢禽休更覓仰止是蒼巖


錐立曾無地論貧莫客雙笠飛同野鶴囊淨一秋江弧矢志無易谿山足盡降相逢憑爾汝兀傲自成腔


羈思未能吐嗟咨已再三夜缸虛照影鼯鼠靜窺談幽響雲難遏中情客不堪吟成還兀坐一字若無諳


旅次忽成寐霜寒夜未央故園千里見冥蝶片時狂栩栩自為適悠悠幾易方華胥風俗好頓使客心忘


逆旅一天地客歸何所之應知環轍際不異隱居時桑梓村咸綠淳龐世可追歸歟安用歎耕鑿此中怡


寒江極目凍不流雪花紛舞傾漁舟大地凝然盡一色萬山蒼翠俱蒙頭此時試看是何境乃翁猶自垂綸鉤大似朱涇古船子錦鱗未遇心難死不計工程得便休一蓑一笠江之沚我亦生平求我儕十年放艇浮江淮蝦蟆鰍蟹自無限斯鱗不見空悲懷雪公自是瞿曇翼湖海茫茫放蹤跡翛然來去若虛舟絲綸舒卷無人識常年歲暮飛雪來一竿江上三徘徊風高水冷魚何處兀坐孤舟未忍開垂鉤意在深波裏四顧寥寥無伴侶此翁全身應是師師之面目猶船子離鉤三寸如何道知音未遇從人誚縱使風濤四面狂斯須安肯收其釣君不見任公投竿向東海求魚不得經年待由來大就不近圖灌瀆守鯢咸笑怪一朝巨魚上餌波若山聲名震赫流人寰


煙暖長林草色新一門文獻舊相親眼青來顧雲泉客道在不隨車馬塵衣履豈爭方外異笑談時領坐中春晚歸更愛空山好松雨遙看灑角巾


孤蹤南北久如萍一別衡門歲幾更乍揖共疑顏貌換縱談全忘語音生宛然一脈壎箎象靡間當年手足情煖日橫窗持茗坐庭柯有鳥正嚶嚶


別來將謂昔人非相見依然舊衲衣湖海數年霜骨冷溪藤一幅德音微心空誰謂調猿險絕學應無害馬依特向滄溪通一信箇中曾不擇初機


海岸辭獅窟天涯念故人遠行寧謂獨相見共憐貧詩骨猶然勁談鋒不落塵坐看庭卉放無隔甬江春


眾木綠為蔭粲然春獨凝我來溪上寺仰止見余朋物理似無間花光較莫勝白雲同潔性遙度或相憑


病入膏肓藥莫投暫收腳板鹿峰幽此身雖在端如死何事堪為用別求長日得餐資眺望綠陰無語寄交游目前獨見蒼山影坐臥相親在小樓


從來浪跡似飄蓬去住何須定北東但得眼前知己在不妨長夏臥清風


鷦鷯雖適一枝棲爭似鶤鵬六月飛志士大都思致遠莫教白日等閒歸


六月日頭熱如火路上行人有幾個爾特遠來著甚急上嶺通身汗不顧余貧徹骨了無依爾能念我誠亦稀臨行一物苦無贈珍重途中好善為


九夏流光彈指徂弟兄行履便相殊草鞋莫怪又為客家舍何年不在途擇木自將悲小鳥飄蓬其敢悵征夫涼風屆節山山冷愁獨孤峰見葉枯


秋氣下群岫悲哉如客還觸之情自遠況以病相關樹迥忽生夜榻涼猶在山燈前言咄咄半是法門艱


秋風肅殺從何來蓬然一振千林哀林端鳥寒驚落苔咄哉人生有骨獨不覺悠悠醉網何時開


所托在深谷叢開人未知香流雲外影花冷月中姿高碧明誰意落榮關此時西風同有鼻未可謂吾私


夜起孤峰上一月獨在天纖雲不為度空碧窮無邊此時人影孤艸木同肅然見彼三五星燁燁明河間


亦恃爪牙利當秋銳志生聞聲知有敵在檻互思爭勇怯寧先見軒騰但直行莫將成敗論天壤一豪英


微物依時化寧知托草深夜光鳴若出燈影射何尋聲促誠無緒悲長亦有心蕭蕭涼露下相觸每成吟


艸木帶清勁生平愛竹虛以登君子砌未及野人廬仁里幸無擇霜竿自喜疏大鈞何定宰把柄在尊鋤


勺水誰將試躍然鳴不平似曾投我耳初未辨何聲冷傍虛簷月深開良夜情吾將觀彼起恍惚悟無生


一燈虛炯戶想見杳冥過能語物如此無停意若何空山旋合響微水笑生波幸有知音在論源自不那


蓏架不生寶蔬畦若剪霜靜思秋未盡乃爾物如傷閣坐停風色書開餘冷光授衣時及此誰念客無裳


豈為尋秋至相期有素操既憑峰影碧且聽葉聲高來去輸雲懶古今悲客勞寺名稱賀九未可著吾曹


林林霜鳥似相呼幽討心期定弗孤枕上亦猜風響異山中果見雨光無白雲獨往終何想古策深投自不拘寒翠拂空晴旭遠未妨餘潤在崎嶇


獨歷不喧徑曠情隨我興遠看天落鳥忽見樹來僧履下曾無滯杖邊多可憑悠哉此行際峰影過層層


以此見秋意飄飄不自持響窗寒似切在幹綠先辭漸致星霜落無愁鳥雀危唯應舊時月深夜到吾帷


樹樹同看下後凋何未知豈圖存以本莫肯戀其枝難卻秋山去還於石徑期物窮機自轉原不待風吹


寧問擣何處秋風遍此音未堪傳旅夢因以喻閨心遠道或無寄清宵空不禁悠悠霜塞外寒信莫教深


涼夜所同愛有聞能宴然月華流靜砌河影界高天燭滅漏應轉風凄情若牽孤城誰謂遠刀尺在吾邊


谷口雞聲亂氓心皆有親獨持平旦志相對古之人蟲鳥趨光響冠裳落暗塵山川仍在目起視已如新


各自歡秋有荷鎌來遠阡婦于晨即餉禾向晚俱眠耒耜念前力雨暘懷上天乘時輸井稅家室可陶然


小搆依林望不遐啟窗晴雨幸無遮能安野志猶臨水欲使浮蹤莫定家夢裏得閒尋海嶠坐中生白認蘆花相過偶值同心侶亦訝棲遲傍遠沙


其想又安寄如將外是形猶然戀空壁未肯墜虛櫺物類有如此化機無暫停栖塵影內隱見自多靈


動止不無待往來欣有依若將具頭面秖欠飾容輝同夢何分別從遊自不非花前看栩栩一似有情飛


虛室泊然坐行雲來繞窗冠裳游上世屏几濯秋江浩氣偶宣指古音非待腔淵淵自終始天地聞無雙


惆悵今秋望東籬菊信虛霜根曾自立寒蕊傲無舒風雨重陽近閒門五柳如悠然憶陶令采采對琴書


秉燭忘深坐涼風數度檐穆然清夜味惜不四時兼耳目忽為遠神情自覺恬靜聽窗葉下應是露華霑


目接蒼涼盡水光幽懷無際起船窗留人喜自來明月炤我寧須倩夜缸幾處歌聲通遠翠半秋雲氣結高幢平堤更覺同吟好影顧雖殊志不雙


靈魄自今古何曾一改常歷天因不息照物乃無方花影秋剛半蟲聲夜已長世人憐正鬧寧解共清光


昨山來友信曉寺感吾神雲鳥戒輕舉松蘿修好因仲尼無已甚我獨感遺人古策寒郊外仍將嶺翠親


飛葉隨行棹秋光照客顏喜因蹤跡泛翻得去來閒交深誰真歷德孤君獨關遙知今日寄有夢到空山


師生重九後時節正高秋菊意猶相待霜花始見浮道無今古變眼任歲華流峰影朝還暮禽音去復留家常飯有據荷芰服無謀宴坐長林寂經行一塢幽箇中唯自得此外更無求甲子隨人數僧祗不我修并忘山住足寧用佛安頭聞道來稱壽支笻笑不休


病質如埋小閣間畏人飛錫問青山相逢共喜曾相識一笑寒燈夜啟關


先集不聞霰巢禽看亦疑白紛松影亂寒重艸根知忽止遂無跡乍零人謂奇煢煢道途子多恐未相宜


古塔松陰見相傳是北峰到來天漸隱行處石多從殿冷留香火僧疏息磬鐘道林遐入想彷彿得幽蹤


臘月三十年盡日世人奔競皆休歇山僧隨例送殘冬竟夜燒松暖窮骨


春風何處又來賓滿目青山復見新莫怪夜來風雨大聲聲滴滴報諸人


千里江關忽寄詩知君憶我早春時梅花湖上雖無數手倦何嘗折一枝


數載行蹤各悄然忽逢顏色宛如先世緣隨順年雖往道味重溫志愈鮮莫謂虎溪無月待自應龍澗有燈傳生涯此去君休問鼻孔人人本遼天


雙策南行似鳥飛春山千里共依依明州舍利新昌佛面目親瞻記取歸


貝葉頻翻向古臺舌根不動口門開等閒欲識持經者試看梵音何處來


直下澄渟觸即波往來井井飲人多山僧日用雖常汲歲月知他歷幾何


一從垓下喪英雄甘散香魂作艸叢今日不知誰楚漢玉階獨見舞輕紅


有念西湖上煙光四面新時通載酒客不礙打漁人兄弟能常往堤橋寄遠神離鉤三寸意目擊向誰陳


春山一別幾經旬又見長林葉吐新過雨光鮮疑帶染凝煙綠淺自為紉忽招黃鳥流聲至能動幽人寄想頻病足自看何懶甚芒鞋久冷亦生嗔


君之陽羡幾時來時值庭榴大半開臥想熏風吹面處綠陰一棹信悠哉


暫下天童過二春病緣隨順不無因雖然寓在蘇州寺寤寐一同山裏人


兩度過堂磁碗濕三通普請草鞋親莫道吾今不預數從來遍界已分身


十二時中常用惺惺暫時不在如同死人


聖凡之岐由於一念一念不生全體顯現


不昧本體念自不生日用堂堂無不現成


因事生心依無息念背覺合塵動靜兩片


遇惡則憎觸愛則喜迷己逐物倒念斯起


不怕念起唯恐覺遲念而能覺起亦何為


古人有言病是良藥我今病中一念自覺


閒學閒解埋沒祖心一念自覺徹古徹今


閒思閒想埋沒正見一念自覺萬年無變


閒問閒答似費唇舌一念自覺萬象齊說


摘葉尋枝非佛所印一念自覺法法無剩


勞坐倦眠豈成精進一念自覺騰騰任運


夫人有病畏死到來一念自覺生死豁開


獅子遊行不求伴侶獨往獨來大千足底


全機大用從上標格覿面相呈橫拋豎擲


自覺覺他佛佛道同時有潛見道無達窮


古言相識滿天下畢竟知心能幾人不若閉門獨坐坐一鐺瓔珞養精神


作祖成佛猶外務更有何緣欲強求本分衲僧須放下莫將閒事挂心頭


病入膏肓醫拱手此身徹困有誰知自甘放腳長眠臥無意人前強作為


淨名杜口於毗耶釋迦掩室於摩竭不是吾今亦效顰明明箇事非言說


等閒無事即安然觸著雷霆便現前恐賺拘拘攝念士錯疑煩惱退三千


食不消時多作病直須喫飯不咬米可惜今時學道人常年運糞填腸胃


閒尋閒訪殊無益一動一行須自看從上出家行腳士豈因餘事浪盤桓


生老病死四種苦一切勞生免不得誠知緣聚本來空生生死死吾安宅


西來祖意別無奇日用當人要自知渴飲飢餐現成事未須向外別尋馳


學世間法要人會我宗不會稍相當如其問著都明白正落聰明強主張


莫認惺惺作主公試看昏睡主何從于斯自驗無分曉生死關頭正未通


疇昔湖湘有老龐曾將一口吸西江君家鼻孔原無別聲色叢中沒覆藏


塵緣浩浩應酬繁水長船高正好看覷破箇中關捩子居廛不異住青山


行市平開貨色真現成交易日紜紜定盤星子何曾動八兩分明是半觔


人皆可以為堯舜佛與眾生本自同一念不生高下見塵塵剎剎自家風


六十餘年順世緣能於忙裏自偷閒名山尊宿親曾禮疏食清修老益堅精舍置成唯樂道要津把斷快談禪臨行末後無他句一笑逢人舉箇拳


晨夕熾然說洪音流十方唯宣佛知見以作世津梁寐者忽成醒聞時咸返常靈山當日記歷歷更無藏


城東香剎舊卓錫有吾師五十知天命三千學佛儀竹光涼內院荷氣淨秋池莫問滄桑事無生久自期


朱鱗數尾盆池裏或潛或躍萍花靡竟日相看氣分同我忘乎物魚忘水


一勺山泉汲不乾石欄無次蘚花攢共傳虞帝當年浚漠漠煙光照影寒


點畫分明紀古年萬方維昔想曾宣藏山不朽昭前制冒土無心卜後妍坐覯已符文化洽走瞻何礙頌聲綿試臨淵水徵其德取象乎乾一一圓


塵埋苔蝕自多年古篆斕斑不可宣響奏空巒初歎異光含樸質果呈妍相傳帶礪人何在流轉江山世已綿最喜賢侯今日玩悠悠眼界亦隨圓


為漢為秦未考年叩之俱有古音宣蒼痕盡結千峰秀錦暈平分一水妍謾比銅腥空落落從知帝運此綿綿忻聞君子能珍重不使纖埃翳體圓


舉世方擊壤年青山久韞忽重宣若隨龍德時而見盡變蟲文古且妍大冶已忘功不宰明窗相對賞應綿君看土垢渾消處燁燁青光炤几圓


七年一字無由寄楖栗橫擔各一方入戶了知人是昔論懷不覺鬢俱蒼把茅期向他山聚頭角猶珍此日藏擁衲終朝何所見冬溪雲冷過帆忙


樓外雲兮石畔松三年來去此山中性情豈止能相得筆硯曾期在遠攻道本無階人莫授學非躐等自須充雞鳴而起思無倦展卷彌懷古聖風


丈夫落地矢弧懸南北東西愧有年一見信余緣似夙高飛期汝義應然煙深小閣峰峰雨聲滿空山樹樹蟬此去浙中無別囑歲華須惜等流泉


流水之為物不盈科不行君子志于道由漸達高明外以謝塵尚內以思古人博學約以禮會友輔以仁誦詩三百篇穆然溫且平可以鋻賢否可以陶性情可以處群變可以立常經吁嗟今之學修辭無立誠援筆嗜新句曷知人程吾子其毖之采實超浮名春風暖庭砌霜月寒輕楹得閒時宴坐寂嘿觀平生善善何自長惡惡何爾萌苟能思無邪不語亦雷鳴上下天壤間斯文燦然形奚待紙墨上推敲然後精芻豢稱悅口義理足悅心巴歌和雖眾喧譁豈成音君看秋鴻舉獨振雲霄翎弋者徒有慕彼飛自冥冥


青山日在簷茲曉佳氣足四顧無樵音群鳥自飛觸笑我胡為來晏處此窗屋一編亦何貴挾之向松讀有懷意中人生事同蹇促天涯不為遠狂奔如山鹿梅花偃空池微雨聲忽續日月雖已新恐深窮途哭


乾元蘭若開何代老樹蒼蒼夏亦寒靜者就中書大法輕舠偶爾逗前灘葭蘆聲戛秋風早樓閣門開野水寬目擊無邊華藏境炳然披露一毫端


亂峰深入不知名滿目雲英似可盛就此考槃聊采采誰家伐木遠丁丁虛光忽映蘿衣白寒影翻隨草屩生卻怪斧斤揮不盡放教為雨出山行


天涯途路久相違荷笠終朝在翠微一縷霏微隨鳥上數峰盤結載秋飛運斤若巧俄忘刈出岫無心亦解歸喜得幽蹤來往慣不須招手入山扉


不以山為淺相看竹自幽遠峰扶落照歸鳥掠平疇籬落見村火松陰載暮秋高齋聊一寓語笑似曾游


飛泉天際不停流修竹竿竿露石頭獨上嶙峋挹蒼翠令人想見政黃牛政黃牛居是山嘗跨犢入市


石盂開口向青天安置空山知幾年今日杖藜重撥出鬢眉不覺映寒泉


一菴小搆清溪上溪水漣兮入竹陰門設常關無過客花開自落有鳴禽可中虛白不忘照世上紛譁未許尋艸樹交光寒雪夜快聞靜者發幽吟


一笠西風似鳥翰勞生日月太無端好山忽記來相謁良夜同餘不盡歡白露細零秋覺暮故人相在我無寒那堪明發東西去紅葉溪頭把手看


出世還須順世緣淤泥蓮產色逾鱔長年煉志惟參佛清夜焚香共坐禪僧缽過門齋去慣市聲隔水聽來便發揚盡是光明藏凡聖都盧一鼻穿


山煙高下結寒流薄暮歸樵語不休世相從來無動變人情斯夕自綢繆坐邊星影和燈爛定裹梅香逼案浮展卷終宵無夢事曙光依舊到空樓


茫茫天地只如斯人意忻忻又一時古寺投香門早扣清朝紀瑞筆先持鬢眉暗長曾無覺袍袖寒輕喜共知自笑吾生隨大化春風不禁杖頭吹


春水漾虛碧導師何自臨迷川垂寶筏平野振潮音三界本無法四生勞此心幸從開正眼擺手出香林


石立水如鬥新泉雨後來映松晴較雪鳴壑夜疑雷雲際樵無過崖根花復開老僧看不厭四五坐蒼苔


停橈秋水望秋山秋樹無風葉自刪一段秋懷無與寫靜聽流水過橋灣


夙尚登山屐茲來記石橋林香猶自合花事未全消溪靜鐘遙發松寒雨驟飄本來心共朗謾惜鬢蕭蕭


久嚮白雲窩乃在白雲裏春深試一攀景物清且美麥風吹布袍草露濕芒履隱約指山源盤紆過村尾力淺覺路長坐石弄流水樵子負斧去回首招我侶賢哉手中藜生平最知己相與凌高巔飄然忘所以雲峰卓而秀巖花燦如綺安知薜蘿龕反在雙足底鐘梵盡無聲竹木冷相倚昔人竟何在白雲猶帶喜徐步山之陽野艸青亹亹誰家牛畝地頗得造物理群巒互奔向眾山非所擬可以結衡茅可以脫敝屣可與麋鹿游相忘無彼此但笑買山錢囊中竟無幾乘興復歸來東林月剛起


大梅老人古標格荷衣松食青山宅被人知是馬駒兒移茅更入千峰碧嗣有龍山老尊者髮白深雲世無識微吟一偈燼廬行都緣撞見密師伯二老孤風千百年寥寥罕有若人出偉哉賢公生此時磊落軒昂氣奇特覷破雲門險崖句拈卻教家閒紙墨遍參的有古人風遠涉湖湘躡黃檗踏遍江西法窟來金粟峰頭看秋色所至皆稱獅子兒兩眼對公不肯白抹過胡僧向上關堂堂個事誰能隔從他古佛放光現腳跟絲毫動不得春來同作海山游結茅欲就孤雲側自言平生了無事寒則加衣飢則食悠悠世事不上眼何如高枕峰頭石予聆此語喜不勝握手臨風吐其直吾公種性頗剛健宜向青巒曳笻策雍容若彼二大老钁頭密寄拈花脈埋光鏟耀歲月深道價自然隆艸棘只今末運丈夫少佛日將沉良可惜俟公高張無盡燈一照群盲在昏黑


千丈崖高未易登天風盤壑響層層我來不費纖毫力坐看閒雲腳下騰


懸崖泉落趁風威亙古常如白練飛上下青山俱劃斷何人覿面領真機


蒼然不受雪霜凋寒翠斜分過小橋最憶千年古叢席垂陰尚有哲人標


普天之下皆王土不動宸與到此巒夢事只今何處見天碑卓立紫雲攢


山池無水鏡光收寒葦蕭蕭獨載秋何處野僧來炤影隔林相喚一聲鳩


古屋相將臥艸萊百花零落更誰栽秋香此日熏藜杖別有芳叢野徑開


振衣而上坐秋煙萬壑松濤正悄然一曲雲門少人和餘音縹緲夕陽邊


俯看日月走西東四望群峰未有同寄語南詢須著眼德雲應在此山中


空空一山亭坐看無內外攬盡眾峰青其名曰法界


橋下水自流橋上水能響知音何處尋大地一隻眼


澗桃春放花也甚知時節靈雲曾一見悄然心便歇


上坡亦三轉下坡亦三轉青山不礙人上下俱快便


老樹垂寒陰亭亭當古徑蓋覆往來人鼻孔香中醒


青山在眼前到此且坐坐莫謂石無言相見情如故


孤峰常獨行雙足如鳥翼飄然白雲上無人見蹤跡


盤結千峰顛煙霞時遶戶中有無舌人箕踞呵佛祖


地脈通何處歲時常不枯臨流一洗耳坐愛涼生膚


古洞自虛豁何以支公名清風在林壑我來知昔人


陜小唯一門天闢靜者住坐臥在其中忘卻人間世


千葉吐峰頭一葉落峰底今古臥雲人此中啜香水


山月古今明岩臺往來靜相對不須邀清光無遠近


石泉祗一勺掬之寒不休行人試自炤此心復何求


支公人謂化妙法今誰說恢恢大講堂便是廣長舌


石梁度山翠忽現大士身圓通不我異萬籟時相聞


高山曾產蓮結子如峰首時人不敢嘗雨打風吹久


數瓣蓮華峰迥出青天外劫火雖洞然根莖固自在


木石亦曾遭授記靈山一會本無差秋巒雨過淨如沐坐聽松聲轉法華


山寺幽鐘誰晚擊谷風搖曳耳門開圓通喜得人無問盡道聲從佛慧來


雲起何嘗定北峰偶然入望立從容主張不識因誰力突向秋冥幻幾重


春風處處放梅花來較西谿種獨嘉賞鑑自須開隻眼謾隨香氣走晴沙


蒹葭載露已為霜一葉乘風泛渺茫手執綸竿隨意擲錦鱗應有泝流光


漁歌日夕聞來慣款乃聲中別有天若使知音能側二真風宛在釣漁船


魚龍自古水為命缽飯何妨戲與嘗舌相倘於人不異自然毛孔亦知香


大道本來通腳下到溪有艇出蒼雲往來得渡摳衣去引導其誰識此君


青山滿目只如前初地尋師憶往年不二法門無異相空庭添得草芊芊


猊床昔臥老維摩目視雲霄臘已多一口直吞三世佛等閒相見奈渠何


多生流浪苦奔馳歷代簪纓若個知幸覯作家親點破謂言塵垢裏摩尼


娑羅林畔正迷津剛遇曼殊啟夙因踏遍百城成底事拈香撥火舊時人


父母非親入聖胎頂門正眼為余開師資遇合緣非偶應共靈山一會來


親曾指我向南行末後思歸有底呈彼此眉毛廝結久不須伸手過重城


青山敻絕處來此只前人日月雖拋久林巒未改真石橋仍臥澗苔徑舊無塵流水墻根轉梅香冷放春


童心期出染佛眼愛如蓮山住幾多劫足行三十年舉茶看畫壁攜客坐經筵自訝吾非昔霜花鬢已纏


寂寂是空門燈香久尚存鳥啼春在樹花落畫當村水觀初欣習山靈謾乞言茫茫塵世事究竟法為尊


有生誠夢幻薪火未遑停老大已若此林泉能幾經梅鬚飛澗白山髻插雲青好是前朝寺潺湲待客聽


塔裡全身誰箇見腳頭荊棘漫參天摳衣眷眷空巖下信有楊岐正脈傳


孤峰石塔儼然存坐斷乾坤氣宇尊慚愧兒孫來頂禮人人憶著破沙盆


萬手施工鑿古池流泉充滿歲無虧湛然直下如明鏡多少行人不顧眉


久嚮潭龍太煞神我來曾未見伊身傾湫傾嶽施霖雨大地雲中振甲鱗


中峰原與眾山同四望青青恰在中今古兀然恒不動笑看劫燒古嵐風


有似大庾提不起渾無背面土花攢二時粥飯因忘卻指點同流仰面看


高山仰止亦堪登內外玲瓏莫記層雨打風吹時見骨不須遮掩護蒼藤


祖師心印若為通卓卓懸崖萬象中直指向人須撒手肉團壁立古宗風


高下洪纖不可瞞源源不絕出深巒等閒一滴興雲雨莫作尋常死水看


兩師揖讓秪尋嘗卻見全身禮樂彰好是節文曾不隱至今登踏見康莊


古路松陰廿里長過時誰不骨毛涼行人若也從茲入信步高登選佛場


老屋多年驀路橫衲僧到此腳頭生就中若具靈通眼轉過青山掉臂行


古寺高開兩扇門眾山環翠擬崑崙煙霞影裏參龍象鐘鼓聲中定曉昏法眼共明無底缽祖機獨露破沙盆當年面目今重指鑑地輝天打不渾


扶起天童莫問渠電光石火露些些知音切忌添蛇足具眼從教捋虎鬚七佛一行成塔樣孤松廿里示通衢飽飧衲子隨時過食到鐘鳴展缽盂次元白師韻


場開選佛暖雲蒸寶座當軒信足陞道越春秋誰問壽緣留山水任呼僧雙池歷歷呈幡影多士英英繼祖燈信是曹源流脈遠今時無遜古南能


十載孤蹤同落魄東南煙水足頻過不悲聚散嘗無定但惜春秋去已多飛雪點衣情可掬寒風穿骨意如何會須了取途中事高臥雲深詠伐柯


德不孤兮必有鄰幸聞住處近雙林草鞋同結青山夢竹杖閒敲白石吟早起夜眠忘抱佛開荒種芋不求心高風偶憶西山亮深入雲霞世莫尋


空山暮雨戰寒風路路吹來面面通莫謂亡僧遷化也活埋只在冷雲中


無生曲子唱來新腳底通霄路最親同步溪山看風雨袈裟拖地有同人


同雲密密自空垂鳥雀高飛去不回喚轉行人聽消息隴頭今夜定開梅


春風綽綽暖吹衣谷口溪邊艸色肥五蘊山頭燒活漢梅花一路送香歸


青山紅日曉開晴寒谷春回萬象惺林下安居了無事又看梅萼放閒庭


舉頭天外了無依太白登來勢自威啼鳥數聲春氣足群峰一帶海光圍竹中流水扶笻聽石上閒雲信手揮可怪潭龍隨指現山樵把玩不知歸


陽和布德萬國同普天之下歌春風行腳衲僧應時節芒鞋大半踏晴雪我公送之日曲躬自己安坐青山中胡為今日幡然起伸腳原在縮腳裡送君溪橋花未紅柳眼半破梅香通信手風前摸著鼻大頭向下無欠缺塵塵普應疾如風縱橫那管西復東若到楊州逢泗聖腳跟好與渠一頓本有家珍打出來滿船載歸莫少剩到家無事倦來時太白峰頭同打盹


獅窟同遊已數春秋寒春煖絕疏親只今相送休回首道者行藏不顧人


介然如石口無開曾向知音點首來此去不須重作語溪橋相送笑盈腮


衲子相逢也大奇團圞曾不念分離春風到處吹桃李竿木隨身別有思


春來日日多好事坐石題詩把韻分一緉草鞋因甚急著來便踏出山雲


九十日共堂中住何事匆匆欲分袂曉窗小雨欲留人枕上聞來臥不去


道人立地本無餘何處溪山不可居倘結新茅思舊友秋風寄我一行書


聞君明發出山行值我春寮睡未清夢句敲來不成韻送君吟處定然惺


君之淮上路何遙一葦春風信可招到日生涯全在手黃竿三尺弄江潮


衡岳南標楚地雲懶殘煨芋世傳聞萬年松下清風在不怪芒鞋去躲跟


風物林間正孟春送君出谷兩眉新清秋有到黃山興來認君家作主人


臘月來敲甬水冰春風歸去石頭城腳跟不動沙門眼未合題詩作送行


東風拂柳太生狂白下君還引興長我送峰頭猶握手生緣只為是同鄉


萬年松在祝融峰思大曾留拄杖蹤莫學渠儂口吞佛待看風雨起潭龍


君菴聞近西湖住一片湖光在眉底此行莫愛柳煙濃便忘把臂青山裡


柳綠花香山氣溫男兒足底古乾坤草鞋踏著歸家坐依舊潮聲撼海門


荊門春水遠茫茫瓢笠偕行上野航一櫓一橈時打動本生父母信難忘


覷破西來鼻祖意還鄉說法報親恩那吒正眼通身是不用重將肉骨分


與君十年作傾蓋天然氣宇空湖海相逢相別不留情率真行履通人愛燭花昨夜照空樓與君相對火爐頭朝來謂欲衡山去趁此晴明好天氣我聞衡山五嶽尊湘雲萬頃通其門思大疇昔坐苔石三世佛將一口吞讓祖聿來承讖記車牛直示無私句傑出馬師踏殺人赫奕聲光動天地千百年來存典型兒孫自合瞻共庭未應君策先我行布帆十幅揚江舲堂上老人髮垂白眉毛撕結無間隔行行踏到石橋時清風明月還相憶明月清風各自看萬年松下置蒲團拄杖逢人莫輕放東山西嶺腳頭寬耕白雲煨紫芋縛茅或選深深處念我同門抱病人山中消息應須寄


六橋春氣柳先薰絲管西湖日有聞冷坐空山時作想未應同志各如雲


石筍峰頭高打臥冷泉亭畔獨經行日遲風暖多春興幾許新詩樹下成


汝是溫州人來踏明州路佛法無兩般春寒花骨露


春日暖山扉春雲晝不飛何人百艸上會得祖師機


佛法無多子久長難得人欽哉古人語贈子過吳門


清關橋畔聽新蟬憶送君裝已隔年彈指流光真可惜聚頭良友恨無緣正關薄福時多病將覓窮山守一椽秋以為期擬瞻對預呈心素托空箋


蘭亭舊有晉風流碧水蒼山尚在眸新搆茅堂擬何向幸將消息報同儔


元字年來竟不通生平同志幾相逢茅菴新搆涼風足想見當軒獨拄笻


生平活計似憨癡不遇知音那得知把手西湖君記否秋風小艇夕陽遲


高峰忽地起涼飆遍界秋光撲面飄正欲同君賞雲月豈期先我出山橋鵬飛自擊水千里豹變何爭霧一朝竿木隨身恣遊戲路逢達道便須敲


萬松微月正清秋獅子遊行侶不求滿座清光照君別明朝相憶上峰頭


兄弟雙雙送出門繇來道契重天倫同行同步歸陽羡不向明州等箇人


秋色途中正好看到山應及露華寒兄呼弟應無餘事扶起門前者剎竿


秋入湖光分外清六橋爽氣杖頭橫向時曾與君同步新緒應添我不平有夢青山緣未偶無方綠髮歲頻更寸懷若負同門友獨立空巖悵月明


生平忝作佛家兒立處何嘗有卓錐只此一身天地混空山木落識秋時


高林獨踞羡獅兒牙爪深藏不露錐倘被天龍來看破不妨哮吼一驚時是時公尊應普明請


六通古寺倚南山石徑松門卒歲閒清磬流音出蒼翠因知道者在其間


年來住院太囂囂上祖家風已寂寥何似吾兄混頭角一峰高臥視雲霄


空際初聞落葉聲山居應覺早寒生好將壞衲重新整霜夜蒙肩自在行


折腳鐺兒幸不藏炊來瓔珞應時香春秋任運秪如此冷看四山青又黃


無陰陽地手親鋤日用家常儘有蔬只此住山多受用謾談蘿蔔鎮州麤


渴飲飢餐得自由倦來即便枕鋤頭本來面目無雕琢凡聖從教兩不收


幾冊傳燈日與親空山花落悄無人前言往行因多識得句風前綽有神


青山欲買我常癡到底窮來沒卓錐病骨而今且隨分荷衣松食作寬期


居山居水信其緣彼此行藏無間然曾憶朱涇古船子生涯賣弄荻花邊


入草求人豈在多紛紛眾角有如無清波打一赤梢鯉坐看風雷振五湖


持缽摳衣太白遊溫然作息已三秋趙州公案如何舉相喚清茶點一甌


石中含玉絕無瑕如是方名真出家古話送君收拾得騰騰來去足生涯


江西法窟古來稱舊路君歸似不曾為掃西山一片石待余來臥枕枝藤


摩竭當年正令行聞風百世起人英一條楖栗乘時出十月扁舟駕雪程雲月自來無彼此肝腸久共見平生迢迢望去昭陽道慧命懸絲在手擎


煙樹鐘敲月霜天人放舟現前無別事騎鶴上楊州


多年雲水念歸休為憶生綠在福州脫核荔枝將熟夏足香柑子必經秋芙蓉山勢盤高格黯淡灘聲壓眾流祖意了然無蓋覆法幢扶起閩峰頭


攜笻出嶺事南詢上古風規腳下親指玄沙雖穎脫扣門良遂亦超倫已將五教窮殊致更問單傳究要津踏斷斗峰無去路把茅便作住山人


選佛場中把臂行經年分手最關情禪峰高峻懷孤調山色寒深憶四明抵岸春風扶乳燕歸途夏木歇啼鶯法門近怪狐呈伎有待金毛作吼聲


白雲百匝自空圍曾愛君家住翠微虛谷有音人不遠懸崖壁立路還稀林花多見春來放石瀨遙聞靜夜飛好是青山時說法不勞唇齒答玄機


水牯嘗甘水草棒頭放過也好撞著明眼阿師卻笑自起自倒


山中住不出茅菴見天地松長柏短露家風分付時人自領去


城中住浩浩紅塵無別意坐看東南西北人腳跟不動忙來去


村中住蓑衣箬笠難迴避雨暘時若太平年大家擊壞謳歌去


舟中住風來水面粼粼起待得知音點首時中流兩岸隨他去


四大本空離甚麼本空那見死將期本空空處通身主死生無念報恩時


人生所貴唯貴知止常在其中佛祖難覷


瞿曇家風無甚奇特直下踏著錦包特石


方袍圓頂為佛子孫置身叢林飯香水溫如不精進空過朝昏看他上流自重自尊出言必慎立行宜敦果因莫昧禍福無門切須著力磨礪腳跟豁開正眼跳出覆盆暢自本志報佛深恩


三千里外為尋師特特衡州到海湄生死一關如未透晨昏那有放鬆時


出家渾若煉真金百打千槌不退心果要始終成行最放身捨命事叢林


衲僧行履如雲鶴隨在為家無定蹤泉石煙霞愜幽志一茅擬結最高峰今時買山深有以钁頭邊事吾親舉種田博飯古人風紫芋飢飧自然美兩眼空雲霄一口吞佛祖歲月杳然忘家風等閒露樹底峰頭發浩歌落花流水隨他去不欲計工程初非博隱名伶俐道者覓一個折腳鐺兒兩手付


教外單傳個一著大乘小乘無處摸而復不異大小乘號令人天全殺活始從靈鷲一拈花飲光微笑眼迷麻二十八傳法緣被香至王子東浮槎一花五葉救迷情天下普聞曹溪名口授多羅識南嶽馬駒於世獨橫行八十四人善知識盡從腳下親踏出放曠隨緣振化機未有叢林作安宅茅茨石室僅庇身大忘人世蛇虎親求法不遠來千里相尋空閒寂寞濱因時制宜挺百丈大唐國中立榜樣肇創叢林乃聚徒刀耕火種青山上一日不作遂不食要與海眾均勞逸量才能而請執事堂寮內外分其職所職雖分無大小直期己事同明了十方義聚肅且雍百世仰之稱師表或典賓兮或主藏節拍相隨互酬唱或充侍職禮聖僧日日香華夜夜燈要之尊卑各安分於彼於此無欣憎天童有藏年亦久無人能轉空相守自吾老人曳杖來滿目青山開笑口玲瓏佛土直下彰真謂毫端現寶王殿堂落成閣亦就千年故紙生光芒閣中待箇人焚掃俊哉惺公出頭計一見老人笑許之歡喜如人獲至寶相識聞之咸不樂卻怪惺公向落魄區區細務何屑為而公灑然顏不怍有友一人獨踴躍笑呼惺公須聽著君作燈頭眾所嗤我觀燈頭不易作君不見釋迦老子四十九年老婆心太切頓漸偏圓無不說無非薰人知見香無非破人癡暗結香燈為義固若爾我佛不是香燈頭又不聞有法門云無盡燈一燈傳於百千燈燈燈相然明不盡菩薩不是香燈頭又不聞泗州大聖楊州現君子愛財語一轉雲門兒孫即知在按之乃是聰燈頭再觀維摩取飯香積國飯香普薰妙難測從中證道諸薩埵香薰毛孔經七日楞嚴復次選圓通大勢末後一款供憶佛念佛如染香香光莊嚴佛在中君看香燈妙用有如此香燈之役豈易充香即佛兮佛即燈燈取明兮香取薰薰著鼻頭眼睛露出頭天外是何人我見燈明佛本光瑞如此彼既丈夫君亦爾過現未來十方佛說法儀式同一旨五時隨宜懷未展末後靈山露頭面教壞兒孫無處藏遍界相傳正法眼逗到瞎驢邊滅卻秪為蒿枝曾拂著光境俱忘何處尋棒喝如雷無軌轍大矣哉香燈頭佛祖機關一併收君須善守無別求燈之光明徹體周香之妙用毛孔涿任他喚馬復呼牛勿隨人語失卻眸穩將雙足登高樓拈香擇火度春秋豈唯主藏本同流十方善逝咸爾儔浮幢剎海只一漚神通遊戲請自繇眾生顛倒菩薩憂自覺覺他慎小休惺公惺公惺惺著盡未來際願君常作香燈頭

