嘉興大藏經（新文豐版）數位版, No. B367 寂光豁禪師語錄


百日聚頭無別傳春來大地艸芊芊森羅萬象揚家醜不動舌根說妙玄


風柯月渚任升沉水石煙霞適主人幽鳥喃喃回暖谷幾枝梅放碧璘璘


高高卓志明空外好與哲人打賭賽去去來來怨艸鞋與吾結箇驢年債


作生為熟易回熟作生難易難俱不涉當下超三賢


戒是根基行是牆逢緣遇境定心王有時摸著娘生鼻四海為家任徜徉


圓融萬行掣風顛設化隨方入市廛虎穴婬房從放曠花衢酒肆乞文錢杖挑日月等人至袋裹乾坤得自然隱顯殊途無二否聖凡笑臉一般般


鳳池池上梧桐栽引得鳳來騰瑞彩八萬四千群鳥聚聲聲詠出圓通海


持戒持心心持戒心持持戒戒持心心戒兩圓俱捨卻是則名為觀自在


爾我鄉情義交肩指顧嘕疏鐘隱顯說密鼓貫珠宣聞性非生滅觀音發妙淵點開瞎衲眼扭轉鼻遼天


池邊新曲道幽處有蓬蘆行默兩三密坐談五六疏狂猿戲摘果喜鳥舞銜書若間林間事指云採蕨鋤


八荒雲出岫虛谷露頻頻大塊無消長四時有舊新籟鳴傳密印機動失天真若解如斯薦原同太古淳


習習涼風侵我肌渾身毛豎欲添衣蟬聲唧唧枝頭上鴈影頻頻水面移穿鼻桂香劫外旨迎眸菊艷目前機分明覿體無私示莫把阿娘喚作姨


沿江城畔渢悠悠短棹絲綸溯水流竿子長長浮定意錦鱗隊隊上漁鉤


混跡塵勞風韻賒三家村裏破煙霞了知事理無註腳拔出眼中漾界花


搖影叢中烏競宣明明大意謾流傳時人若肯當機薦何待南詢五十三


風撼池芻魚隱浪雲移花徑蝶翀天了知物性尚如此但看樞機未兆先


要蹈空王路先須了萬緣梅芳拈笑旨柳拂破塵煙虎嘯青山外龍吟碧洞前頭頭明不二渴飲困來眠


錦江城畔水涓涓浪卷煙雲勢拍天浩氣沖開巫峽口濤聲詠徹遍三千


塵寰迥別噴幽香煩惱菩提兩不傷驀鼻貫來無一事虛空昨夜為誰忙


山川靈氣雖鍾秀貴在當人一著親天上麒麟隨應得深秋勉翠一枝榮


木蘀枝疏滿目秋拉同散步萬峰游雲衢怪石圓音震無限溪山暗點頭


斂爪收威宿我廬勞勞不負水雲初有時展出摩霄翅六合奔騰意自舒


輔弼叢林經已久勞心勞力志愈堅法幢高建憑誰舉浩浩光吞宇宙間


珍重斯時學道流腰包頂笠度春秋相逢莫謂無相為得意忘言好便休


步步溪山涉水難心心放下絕遮攔芒鞋莫教石頭滑珍重闍黎著意看


為僧雖要學前賢學得前賢非偶然百結鶉衣聊禦冷一朝缽飯幾家緣經行坐裏無他事惟把心頭箇理參打破趙州關捩子始知空費艸鞋錢


學道如登萬仞山高攀危磴絕遮欄好將缽袋盛風月驗盡前三與後三


痛策諸根勿起煩惱煩惱若歇人我山倒


縱逸身心錯亂顛倒顛倒想滅當下便了


欲作佛祖苦身苦心身心苦盡煥古騰今


日用頭頭喜客迎賓親師敬友此是密因


歷盡三臺數十秋而今獨占白雲頭有時放出遼天鶻四海煙雲一袖收


欲超生死無他說貴要當人痛念切晝四夜三勿放逸自然有箇好時節作麼生是好時節錦江覿面頻饒舌


身遊宦海心歸佛世出世間兩具足動靜閑忙問是誰猛然惺得一聲咄


至人不立陰陽地休咎然何推得奇欲識吾儕真造化請看父母未生時


身處宦途心歸佛海身心蕩盡為道可乃


求賢負笈志堅孤即物明心理自符浩浩塵中能作主家庭不出是工夫


士蔡駕虹帶僧帽求示非僧非俗全體獨露忽遇老僧驀頭一唾呵呵是個甚麼


岐路泣岐路癡牛何處措雲煙斫頞緲擬向流村捕


曲折路難通摽蹤苔蘚蒙也知去不遠只在此山中


四壁草茸茸童兒覓意濃鼻繩忽得了牢把澗邊楓


痛痛加鞭策勿教馳念慣閒忙收放得漸聽牧兒豢


任牧溪西東鞭繩不假功但充水艸足兀目望欄中


露地白牛兒四衢都不戀高歌扣角拍跨轉疾如電


慶喜牧兒功此功非小逢牛眠霄漢裏無限白雲封


坐斷金輪峰渾然臥碧叢大勳須不宰遍界盡流通


空外迢迢意含融萬化功嵐風忽地起吹落幾株松


土面花街裏長竿探手中若逢知己漢拊掌笑無窮


劣性癡頑日益哮千山歷遍不辭勞花衢野店人皆罵何事顛狂踐我苗


逐至巖前把鼻穿童兒痛恨苦加鞭倉惶眉目難回互且向平陽緩步牽


妄興纔生意欲馳芒繩握定緊相隨謾將艸料頻頻護溽暑祁寒豈厭疲


輕搖鞭影便迴頭業性恬然始自柔驀照牧兒猶慎密閒門破戶絕情留


白蘋冉冉綠楊邊雨笠煙簑得自然幾點鴉聲相送勉和牛帶月一絲牽


閒身一箇樂空如天不收兮地不拘攲枕希夷碧落外饑餐渴飲樂無餘


霄壤資生一化中東郊南陌足蓊茸任他艷麗深幽處蜂蝶成群鬧淡濃


肌膚皎潔滿輪中焉許毫微執異同不具變通脫略眼朝晴暮雨任西東


人亦閒兮牛亦閒休將勳業著其間無邊清籟明秋月爍破玄微觸背關


童牛絕跡杳無蹤不挂片雲六合空若向其中描影響何如癡犬吠茅叢


持戒猶如木石堅尋常理會戒來淵有時撲碎來淵處一朵曇華爍界千


枝頭杜宇聲聲囀叢裏百花競放開歷歷聲香飄宇宙幾人於此瞥然來


無禪隔夜與君參覿面當機事宛然圓轉橫斜人莫測怡然一笑古今傳


務冗之餘休別討但將底事謾研窮有時窮到無窮處撒手逍遙與佛同


千里勞勞為老僧老僧未許等閑親面皮翻轉無他事笑指門前雨滴聲


久困沉痾忽瘥焉死生二字挂眉間有時杵碎虛空面突露長長一個天


世事奔忙到歲周明朝依舊又從頭光陰過客誰能覺迅速浮華孰肯休大造元來無轉合四時應節有遷流道人兀兀山房裏瞬息塵寰幾度秋


從來至道沒東西日用頭頭合本機於此果能親薦得何妨怕聽五更雞


無事山中得覺眠春秋不涉豈輪年金鋀未辨若為試影艸隨身問的玄


青青雙徑竹苒苒幾叢花聲色如朝露利名若焰華相忘於道術脫略遍塵沙水止含物靜心狂逐事斜止狂俱坐卻別是一生涯無作悲智力曉諸三有家


軒窗闐寂面潺湲倦眼時臨望遠山疊岫堆青雲外賞層巒鎖翠雨中閑雙雙蝶戲歡晴日兩兩鶯啼擲柳關歷歷圓通無畔岸分明舉似莫顢頇


一葉輕舟綠水飄五湖煙景任逍遙微微撒下縵天網獲得鯨鱗謾轉梢


鈯斧隨身入翠林攀高重仞放歌聲老樵蕩蕩樂吾樂逢著知音賣與人


山間境界問何如每把白雲片片鋤放幾片兮留幾片和煙收下大家過


一字不成二不是終朝無處著眼覷分明豁得當機現信口拈來無不是


宗本出機義出機義已賒如斯了達旨無是無非法


山間林下水溪邊幾箇知音慶快然支石埜茗筵烹客三三兩兩語喃喃


巖竇風生萬竅號雲飛山翠自迢遙調高和寡誰能測齊物莊生舌太饒


榾柮爐中品字煨烘烘烈烈笑顏開無情覿面頻饒舌總要令人暖氣回


廛居不樂樂村居耳色眼聲分外奇踏著上頭關捩子居塵足下定無絲


每視幻場中寸陰奚可買名韁無厭足塵網安能解踞定腳跟頭卓然心志愷翻身遊碧漢颯颯風雲靄


萬竅怒號空說法群峰徒飾粉頭機若將一色來勘辯秖向揚聲莫是非


玉屑紛紛霰土泥隨風飄逐北軒西千峰萬樹花開遍不屬春工造化機


飄飄不住吹寰宇誰把梅花散太蒼天地雖無娛樂事一年幾度粉梳莊


七絃音律美清如妙指揮端舉似諸縹緲行流無定止心琴那得幾能符


迎賓待客非真主穿衣喫飯孰承當如是頓超方便力鼻孔端然噴妙香


生死關頭問若何當人務要莫蹉跎惟心淨土無他說日用閑忙見也麼


憶師兀兀慟柔腸寶鏡胡為隱智光隻履杖頭摽正眼雙趺棺裏露行藏人天此夕揮霜淚花木垂秋斂翠芳道善始終全宇內堂前嫩桂吐悠長


對本師破和尚真拈香云吾師住世從心年祖印高提印大千幾度親遭深痛劄何期一日鼻遼天且道那裏是吾師鼻遼天處爇香云哀哀


破暑奔雙桂杪秋撥杖頭淚顏猶有跡別像益新愁木鐸丘陵杳月明天地悠倒身三拜下涕泗若江流


季春望有六偶說師忌日薄供無多子栴檀三二一香氣貫十方裂破吾師鼻撞著不肖兒千古血滴滴未審吾師來不來顧視云什麼處去也


良木摧兮月影殘長天星斗一時寒當年覿面親承誨今日傾流把鼻酸寶勝庵前收玉彩井村口內折芝蘭師懷至願如輪轉來日東升照碧天


名宣聲價重高古賣風顛奚擬法幢委焉期斗柄遷錦江雲靆水岷嶺霧霾天頻蹙遙瞻淚浮生欠勝緣


四大妒賢潸淚長胸懷錦繡未全彰迎溪滑石埋舟楫惟寄清虛無底囊


吾兄何厭也怵然令我傷隨寓九十載退歸無有鄉嘉陵花委艷大地悉飄香雖恨未識面極目神已彰叮嚀藏玉處世代鎮山房


憶昔與公幾晤緣三秋瞬息冷浮煙頻開淚眼除禫日黃菊鋪金襯羽仙


世路羈縻無夕惕池塘春草日蒙茸一泓流水迷煙霧兩岸繁英妒雨風為國為家身殫力全忠全孝意愈恭豈期羽化亦何速冷淚垂襟省舊容


遁跡何其速我來弔亦遲山雲空寂寞澗水尚漣漪拗履無雙隻乘蘆占一枝翩翩拂袖往寸地不曾馳


傷哉回化匹俯慟淚盈腮染翰鍾王氣詩文李杜才芳英開欲茂風雨不停催雲裏邀僊子瑤池序列杯


水有源兮木有根此身寄託在檀門虛空昨夜通消息布列雲山作報恩


情想合成四大身幻緣思盡達無生不離不即常圓妙了卻凡心即佛心

