嘉興大藏經（新文豐版）數位版, No. B453 元潔瑩禪師語錄


佛祖迭興 示唯道德 道德於人 千古標格
肇自鷲嶺 沿及弁岡 器水傳器 漸見汪洋
一曲新豐 師尤善唱 音律靡關 超乎浩蕩
道場九坐 法說廿年 鳳翔獅吼 物無不然
補弊救偏 鼎新革故 師所意之 雲奔水赴
還鄉曲奏 聲咽鑑湖 曰聽我說 海湧山趨
葉落歸根 洞山最始 院後坤山 窣堵雄峙
修水浩浩 南山巖巖 黃金璀璨 萬象同參
太虛可銷 斯塔無恙 道兮德兮 金湯是仗
攸攸嘉運 際美新豐 師其永蔭 匝地麟蹤


王宮十九年雪山棲六載冷暖自家知饑寒誰與代二死亡煩惱滅四十九年露布葛藤末後拈花一場敗闕鏤骨圖形不放伊是伊結下眾生債


肚裏儱儱侗侗胸襟坦坦泰泰等閒一笑不休直到龍華三會


冷笑熙熙手把布袋背卻兜率陀天十字街頭捏怪引他無限癡兒空只隨群逐隊


兩眼圓明一機庭逕梁皇不識人天焉證咦一葦江波意悄然腳頭腳底風流俊


不識箭鋒機驀歸林下坐賺他可大師積雪渾忘惰直饒斷臂安心師資一場話墮不話墮休錯過不遇其人且莫說破


三十二應秪此一應七難二求我無所求也不重你四生之父又何憎你苦海為舟可喜慈悲心一片渡滿恒沙界遍流


全經是像全像是經心空法遍通身遍身無一剎不住無一塵不循是之謂普門示現自在觀音


巍巍獨坐寂而不凝耳中觀色眼裏聆聲只有慈悲心一片分身塵剎不知名


稽首準提佛心印藏以不思議赴群生望如月處空影涵眾像一瞻一禮一燒香感應道交塵剎量


三江之湖未足喻其機建瓴之瀉難以彷其舌若云此是老師翁何似天邊認二月


口似懸河心若寶鏡浙東身坐雲門浙西足跌雙徑開闡威音那畔之機提掇佛祖不犯之令起已墜之宗綱續懸絲之慧命謂是散木師翁何異缽盂安柄


嚴冷如霜威不可犯金鍼玉線丕振家風拄杖竹篦鞭龍撻象一味木扎羹千般鑯酸餡九坐道場只者如斯四創叢林曾何兩樣名不可名狀不可狀孰敢謂是崆峒和尚


弁山峰頂眾流截斷佛祖罔測端倪師表堂前把住要津衲僧無出氣分縱饒描得十分真機前一路誰看聽


謂是師真孤負先師謂非師真豈能全晦分明面目全呈覿體寧容觸諱咦大地從教絕覆藏可使今古應無墜


三衣何似秋雲古一缽還同曉月明自是傳持無別物道慚嘗媿嶺南能


者漢癡呆性情頗率眼底有珠胸中無物居新豐不厭幽深住玉崖不嫌塵俗三界縱坦夷四生恣游戲滿面是僧滿口非佛謂伊若是續傳燈笑煞西天千百億象先請


行似孤雲野鶴止如鑑水澄潭言出思惟之表道統法界之函謂是睦堂叟重增眼翳謂非睦堂叟失所指南幸有鼎子隻眼親瞻鼓山請


絲綸已罷淅中潮一葦江波信自饒不憶邗關重把住更承悲願直鉤拋山廓落水洶濤爭看滾滾魚龍處變化飛騰徹九霄頻吉請


格外有風規可提胸中無剩跡可挂到頭無一法與人反被人橫描豎畫沖微請


者箇沒量漢生平絕思算肚裏黑儱侗口裏沒涯岸貶駁似是之非不怕人憎見聞若同之異嬾生讚歎住山不厭萬千春任教佛法從頭爛自安請


滿目軒昂一身古朴說法了無文字應機鬼神難度混物和光數十年今朝卻被人描邈長沙到石函居士自寫師真請


面上無塵胸中磊落為無為而現有身空花鏡像兩依依作無作而機靡托石火電光難描邈靈木迢然鳳不棲依稀切忌按圖索靈木記請


生平一種熱性萬狀千奇不吝文彩未彰已前許爾當家親證黃鹿谿居士請


面帶煙霞色心同古鏡妍即僧由妙手難寫箇中玄縱橫文彩交加處見得分明秪半邊恒清監院請


閒不到身清不入骨語不澀言默不居訥咦影像昭然萬化門四生海內為船筏蜀山請


面目依俙鼻孔彷彿任性不拘和光混物本非眾生亦非是佛堂堂語露太分明因底堆堆人不識李慶雲請


眠雲枕石於古洞山中撈蝦摝蚌於玉崖溪畔空拋明月鉤徒把虛空架收捲絲綸歸去來從教人世重爭價蒲首山憨牛請


眼不顧眉心直口快無與物伍有海獨邁描邈將衷翻成對待不對待舌頭元不挂脣邊徒使丹青加彩繪藥西珍請


面目依俙神彷彿一回相見一回肅任伊看到古皇前六六元來三十六徽予侍者請


者阿師心眼窄佛祖是生冤自己如仇敵一味直儱侗肚裏卻墨黑碎須彌作一塵不奇剖太虛為兩片無忒處世不如為人極則且道是誰睦堂老賊鑑副寺請


一塵不立萬象無羈華林園等空花示現娑婆界類水月含悲啟悟開迷而渾忘滲漏弘規正矩卻大有提持呵呵呵不自知等閑遇箇潘成老看破從前舊面皮潘成吾居士請

