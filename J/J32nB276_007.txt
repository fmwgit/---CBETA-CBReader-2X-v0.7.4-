嘉興大藏經（新文豐版）數位版, No. B276 不會禪師語錄


自覺覺他先輸你天上天下誰能比末後拈花全不顧破家喪宅從此起只言你是無事人沙盆今又殃我舉


西方大教主卻來東土立長伸一隻手不知何年息山僧莫者閒工夫惟將白棒當頭劈


彌勒彌勒誰被你惑怕你笑面寧可直說鬧市街頭等個人不見幾人能接拍或時伸手化文錢要人取出珍藏物千方百計按牛頭笑殺乾坤顛倒客


圓通觀自在時把風流賣三十二應身處處現醜態雖然雙耳聾借此多捏怪慣弄鬼眼睛凡聖一船載不是憐汝赤腳走定要打你天蓋


紙墨莊成名曰觀音仔細看來玅在無心波濤襯足隨類現形眾生執我你太勞生雖然如是幾個男兒摸壁行


普賢普賢萬行莊嚴騎六牙象身滿大千指揮如意隨類方圓饒伊萬行具足我秪不愛你說因說緣


滿腔惡毒急來東土一見梁王本錢不顧獨過江心伎倆窮九年面壁風雷露者漢翩翩得意回震旦果然無別路


你越九國來無事來生事一葦浪頭漂未免全身濕不是神光老怎生回得去而今看將來遍界俱狼籍


砍盡雲山一擔挑黃梅腰石正英豪覿面難藏未篩米夜半衝營捨命漂


金雞預讖一著先天來大禍在磨磚春色滿園關不住曠劫英雄盡蹋翻


蹋碎桐棺山頂雲扶起太白峰池月中興臨濟正綱宗六坐道場猶未歇一棒揭開徹底窮是聖是凡俱腦裂不許人參隔夜禪吸乾龍池四海竭原是世外箇樵夫細密不來麤出格


換盡魔佛人天膽醫方全用十八反顛拈倒弄令人疑聞者見者骨毛散起死回生正脈通千七葛藤連根斬我亦深遭痛棒來冤家代代難收挽酒壚肉案是家風混俗和光別一款


第一討便宜是者白拈賊冷笑鬼神忙又言無法說日午打三更魔王喪魂魄慣用吹毛劍坐斷人天舌重疏滹沱河翻洗曹溪月思量憾不休犁幾時歇


劍閣險還可過者漢機迅難卜慣在痛處深錐搜盡一腔雜毒惹得腥羶遍地驚起神號鬼哭收盡南北番商業風轉吹西蜀中興圓悟家風賣弄破山酒肉搬磚弄瓦去黃葉儘多拈拳豎拂時雲散空谷罵佛罵祖為由定感滹沱正續


者漢將四海水掬乾在手不漏一滴三光照不著處只用一枝禿筆扭轉人天鼻孔不費一毫氣力見者熱惱全消行徑非儒非釋兀坐恰似鐘無心臨機傾出波羅蜜


龍睛虎貌氣蒼蒼註破天文地脈場把住曹溪誰亂湧不將一滴播諸方一任人天齊叫渴或廛或隱罵顛狂定是上方閒古董嬾把虛空論短長


者漢原來活潑是非場中擺脫卻又隨類施機鬼神也難摸索生涯別是家風單提臨濟棒喝把斷佛祖咽喉世法佛法剷卻為人敲枷打鎖當下個個快活每入洪波大浪說甚當年搖鐸魔宮虎穴悠游不住聖凡位縛


形如埜鶴沖霄無侶奪驪龍珠擊鳳凰髓氣骨蒼蒼似無情心融萬物歸一己只因狼籍高峰頭是聖是凡都仰止四來金玉火中看鉗錘時在紅爐舉鬼神隨步覓無蹤榮辱無嗔讚不喜者樣忘情絕境人真堪嫡骨破山子


疾燄過鋒白拈手一言截斷群機口不打從前舊葛藤齒露鞋穿現家醜賣弄老盧一物無或時又指衣珠有乍晴乍雨不如聞竹院遍棲蜂幾斗


者個川僧七十九逢人不解藏家醜攔腮劈面驗群機細行全無赤腳走紅絲蹋斷任周流吸盡西江非舌口五味因緣不喜聞打翻跳蚤手非手昔年騰蹋暗驚群嘯倒白拈雙桂叟


據個甚麼端的生平不喜紙筆那管文字三昧為人攔腮劈脊只教當下翻身不待今日明日處處人情盡絕供養有何利益


者個川和尚肚內無伎倆佛法人情不通全靠一條拄杖撥轉生蛇化龍陸地無端起浪


性急如電光胸無一物藏談吐無義味聖凡難度量四來龍象多不知有何長


禪教不通字不知寫者樣村僧人天有幾平地使人忙迅速難迴避單提破沙盆滅瞎驢宗旨


曠劫恩波隨果身飄浮漚幻體風火幾遭不隨名利戒定慧刀尋山問水甘守寂寥麻袍重補艸繩縛腰品字烘柴煨芋連苗朝朝活計埜菜滿瓢一天星月逝水滔滔風吹竹戶無情品簫百華滿地富貴無驕誰是知音孤雲繚繞行果未圓益我勞勞艸鞋跳拄杖橫挑參叩諸方頂笠腰包冤家聚頭相木棲巢叢林規範能忍能調問禪問道白棒連敲鍼去線來機鋒不饒覿面相逢獅子吼哮如水合水奮迅波濤似空合空兔角龜毛人境不奪格外風騷當爐不避丈夫英豪三拜得髓師資契交本無一物呵呵大笑千七百則俱是權巧者椿公案了無可了逢場作戲遇水安橋種種醜態也漁也樵國王水土四恩總報遠近檀那福慧海潮本自具足難畫難描原同太虛阿誰欠少臨濟門庭透三玄要後學初參討箇分曉頑皮浪子也須急早別有岐路敗種芽蕉如斯將去大非潦艸報參玄士衣盂禪繼何論遲早


半夜子夢裏無定止忽醒來慚愧無一事雞鳴丑鐘鼓一齊吼眼瞇麻恐落他人後平旦寅不用窗前燈捲起簾大家喫糊餅日出卯休向他人討莫動著一任堂前草食時辰蝦蟆鼓眼睛活潑潑阿難問世尊禺中已剔起眉毛是任追尋何曾有一字日南午看看主中主影直端大蟲原是虎日映未盧陵米價貴木楂羹只要嚼得碎晡時申八兩是半觔古家風寂寞好愁人日入酉收拾子胡狗沒關欄蝦跳不出斗黃昏戌見黑是何物難瞞他剔起光明燭人定亥衣被一齊蓋赤條條何必觀自在


山中行步步直到頂拄杖子惟是個中人


山中住不覺全體露好愁人幸有雲來護


山中坐蒲團經幾破提不起日月閒中過


山中臥一歸歸何處忽翻身從前俱登破


雙桂迻來個嫩枝射江山畔縛獅兒逢場遇著冤家種驀鼻穿來報我知


參遍諸方一古錐無人敢下毒鉗鎚金鼇逼得通身汗虎穴魔宮任子揮


濟祖門庭覿面提贈條拄杖掃狐疑顛拈倒弄隨收放直指鼻頭向下垂


入泥入水老婆心總為闍黎徹骨貧幸據撩天鼻孔去飄來雙桂射兒孫


金鼇隊裏露家常曾識闍黎鋒太鋩付汝龜毛拂一柄穿雲透月祝吾香


五味場中得出來相逢一拶笑顏開千差路口齊關斷匯入曹源達聖階


三萬八千路直來紛紛差別念都灰巾瓶久待忘歸住情盡圓明正眼開


法幢久豎碧山東每躍魚龍懶驗功獨有闍黎騰踏別臨機疾健續吾宗


傳法傳心非本源無心無法本虛玄本來心法無傳學付汝流通正脈傳


行徑毿語言莊粥浩氣逼人寧直不曲清輝時映嘉陵江素影卻藏於隱珠呵呵我擬原是再來人非僧非儒亦非佛

