嘉興大藏經（新文豐版）數位版, No. B459 香巖洗心水禪師語錄


剩水殘霞我獨遊平生知足更何求白雲堆裏渾忘歲綠竹叢中弗記秋谷口敲詩懷李杜溪邊策杖羨巢由芒鞋踏破最高處萬紫千紅一目收


昨夜天娥剪六花今朝片片落煙霞千峰頂上懸銀鶴萬派流傍伏玉蛇瘦竹怯寒將紙裹疏林畏冷用綿遮仰山獅子奮威猛孰敢當頭犯爪牙


棄卻焦桐卸卻冠韜光遯跡隱層巒補衣摘下雲千片擔水帶回月一團盞內清茶和露飲釜中白粥共霞餐紅塵鮮有子期輩縱有子期懶去彈


大荒盡是一團煙寒雨爛淹水底天海國金烏和霧宿銀河玉兔就雲眠梅腮滴滴渾珠濺柳眼行行泣冷泉惱殺東風傲不住掩扉終日閱長篇


人生處世若臨淵戰戰兢兢一念牽看破利名渾沒帳丟開恩愛不須鞭回頭盡是涅槃岸過步無非般若船大道現成休別覓靈光灼灼本來圓


昔時相別已曾忘孰料重新會故鄉愧我無能從釋類羨君有志列儒行才雄一斗低靈運文過千篇讓子昂願爾出頭天外看大家共笑白雲忙


滿空滕六舞遍地玉簪開粉蝶飛寒竹霜禽噪野苔輕綿遮柳眼素絹罩花腮乘興西郊外東風捲落梅


相識曾西竺人天稱棟梁大夫推翠色君子讓清香臘雪難凋操時花任和光兒孫俱跨灶枝葉遍芬芳


冰輪懸碧漢團影落汪洋浪破金鱗舞波翻玉兔狂清光隨水注練色逐風行一翳眼中著生生業識忙


處處元宵節笙琴鬧畫堂銀花開火樹玉燭耀紗囊盡聽歌聲滑時看舞袖長誰知人世樂盡是日邊霜


勸君同鴈遊休落池邊住遊至冥冥中弋人無可慕


無位真人形虛空大塊肉山僧寫出來不覺筆頭禿


耕雲種月是生涯深結草菴待作家搓就龜毛繩數丈五湖四海繫龍蛇


休把魚眸認作珍泥牛非是玉麒麟若能直下承當去免作循行數墨人


兩鬢鬚眉似雪霜靈山囑付尚難忘赤心豎起光明幢萬古千秋照法王


丈夫出語要斟酌不重千金重一諾若肯偷功送上來山僧共汝吃瓔珞


夢中得句夢中懽識破夢時夢亦閒抖擻詩囊詩與發詩囊何似肚囊寬


巖下一溪剩水嶺頭幾片殘雲惟留剩水炊粥分破殘雲寄君


讚揚掬土培山毀謗吹光割水讚毀何減何增迴頭各自知止


優才必出耆年至寶多生老蚌這迴及第心空來到山頭喫棒


一上目空四海到頭高低齊分側身送迴落日伸手摘下飛雲


弄竹清風習習挂松斜月彎彎嶺外朱桃裊裊崖前碧水潺潺


多年抱璞林下宿雨餐風苦奔設若不逢別者至今猶泣荊門


月冷衝風削骨更深寒氣侵腰光凝銀漢天遠凍合瓊林地遙


性拙從教世棄名微一任時拋生平獨好幽隱不與獅蟲結交


拳菴暑臥松風勝似高堂廣廈疑是羲皇上人原來清淨禪者


自從相別多年覓個知音有數意欲親身謁來山中白雲留住


柳絮牽花窗外波斯待月水中山家渾無一事爐裏榾柮通紅


霜衝徑槐葉空風捲亭竹梢瘦惟有雪藕冰桃倩來與君慶壽


葉落靜鋪地草輕茅飛伴簷霜蒲團對月清坐惟了殘經幾行


樹頭枯葉先墜嶺外寒花暫香孤館夜棲遠客清砧晝和啼螿


者賊瞌睡粧憨卻有些兒奇怪不知據何神通人人盡都禮拜紅塵堆裏偷安白浪灘頭自在咄再不寫者樣子一任風吹日晒


錯認廣東原來尊宿有時棒青天有時呵古佛急水中擇乳虛空裏揣骨要做出格丈夫惡嫌祖燈上錄賺得無限男女盡教袍方頂禿殃及兒孫沒了時千古萬古恨不足


紅塵跳出立禪機坐破蒲團絕是非遺得芳名他日繼仍留珠色異時輝掃除人我世間少斬斷恩情宇宙稀偏著袈裟效佛祖全無寸縷嫁時衣


者漢參禪無悟識字卻也有數戒律自來懶持經文兩眼不顧猛虎口中攀牙劍樹山頭縱步踏折虛空脊梁撞破彌勒大肚橫拈七尺烏藤佛祖骨悚毛豎直下斷人命根說甚向上一路


南國出塵士，談經漆水隗，鷗因杯度下，鶴為錫飛來。洞口多桃李，階前沒草萊，勿疑深谷裡，不寄天才。


箇中得趣味，揮麈坐林隗，東野休風至，西山爽氣來。修成籬內菊，掃盡澗邊萊，且向禪關也，深藏作賦才。


瑞巖開古洞，洞口傍村隗，嫩草無冬夏，輕煙任去來。止栽松與竹，不種苔和萊，莫謂少車馬，知稀是大才。


不憚迢遙徑，紆迴過險隗，山從雲際起，水向石邊來。崖下風鳴樹，町頭霜仆萊，登臨偏有興，敲句奉高才。


欣逢物外友，緩步入禪林，靜裡乾坤大，閒中道理深。參乘渾爾我，持戒斂身心，不到花飛處，何緣聽巨音。


好個大和尚，隻身闢梵林，眼光明且遠，俠氣高而深，西域真佛體，東都至聖心，雖常斂鳳羽，在在敷清音。


弢光趨幻境，聲價倍儒林，會友文方重，有鄰德自深。行三代直道，存一片冰心，願以此相照，母金玉爾音。

