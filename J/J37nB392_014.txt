嘉興大藏經（新文豐版）數位版, No. B392 寒松操禪師語錄


至尊殊號奠寰中掌握乾符御六龍不羨當年神禹力堂堂別露一家風君


功隆帝業寵恩頒烽火無聞入漢關時頌六鰲擎海國長歌三箭定天山臣


不居寶位竟忘尊常駕鸞輿幸蓽門咫尺光分天地曉山河無處不沾恩君視臣


竭誠經緯力匡持赤膽冰心誓不欺月曉五更朝鳳闕風清萬里叩龍墀臣向君


喜起明良盛昔年明良相得共怡然雲籠玉殿珠簾翠露滴瑤池寶月圓君臣道合


碧漢龍吟紫霧新青山虎嘯曉風頻一聲驚醒千家夢鐵樹華開劫外春正中偏


澹澹煙籠古畫圖波分赤水吐玄珠數重影裏開天德一簇光中壯帝居偏中正


堂前露柱夜懷胎生下兒童頗俊哉未解語言先作賦天然端是狀元才正中來


啐啄同時迥絕倫箭鋒相拄了無痕大鈞歷歷全機用一段英風扇八坤兼中至


拾得相攜舜若多金剛拍手笑呵呵尚無心緒詢凡聖那有工夫辯佛魔兼中到


天然睿智類難齊高處東宮澤四夷雖是生成身至貴也須待漏叩丹墀誕生


現成公案不須標滿腹珠璣貫六韜燮理陰陽酬聖德御門顯達志清高朝生


十載飄零履踐深清奇骨格越常倫不因獻策金門早爭見當年投筆人末生


狼煙掃盡顯英豪今古休誇筆似刀閫外密傳天子令卻教四海盡來朝化生


久居鶴禁不開顏那有綸音落世間欲識行藏端的別更深簾挂水晶盤內生


日暖園林景物肥鳥嚶深處百花飛佳人難禁春閨興猶向芳叢舞蝶衣向


念念無欺志不忘時時奉重若冰霜夜明簾外天方曉寶鏡臺前雲正黃奉


午夜梧桐金鳳啼聲聲終不類山雞花開鐵樹飛春色月隱千峰木馬嘶功


東街柳色拖煙翠西巷桃花相對紅兩岸遙看收不得一齊分付與東風共功


鳴金各自下雕鞍莫向重圍覓寶冠那畔今時齊掃卻採荷人醉滿長安功功


雲月是同隨處戲谿山各異任遨遊篙人別有江湖志爭肯潛棲古渡頭見


昔年尚有卓錐地今日貧來錐也無每每頻思難啟齒見人猶自觜盧都情


玉驥追風忘去路神龍入海絕言詮回途復玅真常露那有功勳落那邊語


片笠斜披霜露扁舟不犯波瀾金鱗得遇罷綸竿回首煙消月淡自是攜歸玉戶一聲坐嘯晴灘驚回星斗落江寒大地芳叢不艷轉功就位


覓得靈符在手誰甘晏坐華堂生涯端是玅難量休怪當仁不讓雙履不停丘壑孑身獨露龍岡斯時贏得興偏長打月天邊掉棒轉位就功


倒瀉山頭白浪橫揚海底紅塵飛霞滿目絕疏親莫把風光錯認和月移星易斗連山鏟棘除蓁拈來照用一時新蓋代功勳丕振功位齊彰


海靜龍潛影蹟山深虎遯煙蘿簾垂玉女嬾謳歌那擊玄關金鎖謾謂相逢不識夜深少客來過不圖作佛豈云魔說甚難追電火功位俱隱


故園拋卻走關山碌碌風塵去復還極目不知燈在手徒勞薪火覓人間賓中賓


楖栗橫擔宇宙寬得盤桓處且盤桓若非射虎藍田客未免遭人冷箭攢賓中主


一葉風流此獨存慣將折箸攪龍門收來放去前無礙瞬目揚眉海嶽昏主中賓


高居金闕曉風清聲振寰中孰敢攖非但天魔聞膽落直饒佛祖也心驚主中主


種月先成隊耕雲已入群更言頭角異頭角有何分


離聲亦是迷擯色元非悟聲色若掀翻金仙奚足數


只因生玉闕那見有金門不坐至尊位何須言至尊


酒憨公子枕高樓夢冷青山睡正悠一片瓊花開滿逕誰為騎鶴上揚州奪人


芳叢四月落風殘客欽三更帶露寒好看碑文轟薦福瑤琴抱得月明還奪境


將軍塞外掃蠻荊一握吹毛萬國傾人境蕩然無覓處因知佛祖總虛名俱奪


鼓樂笙歌樂帝侯霞妝翠抹盡風流滿堂花笑三千客一徑香飛十六洲俱不奪


密布乾坤慘暮容相隨霹靂閃飛龍饒君解展姜維計未免通身早犯鋒先照後用


勤王萬里走長驅輪劍橫行背水圖壁占伊先標漢幟歸來端坐定皇都先用後照


威勢雄雄手眼親臨機誰敢犯關津長江不必連環巧人化清風馬化塵照用同時


雲飛塞北雨江東一霎風光迥不同春老梅花和月白秋酣楓葉帶霜紅照用不同時


匣開寶鍔吐秋霜機佇臨風喪北邙寒焰自來吞宇宙陣雲那得犯封疆金剛寶劍


牙瓜纔張氣勢宏風威微展膽魂驚虎狼無計潛舒目狸何由暗吠聲踞地獅子


矢橛拋來定瞭矇當機覿面自玲瓏謾將魚目同珠賽須識明珠價不同探竿影艸


花開黃菊賞三春馬上人騎陸步行況是驊騮晨孕犢便從香象夜生麟不作喝用


第一玄法法絕言詮縱有通身口只堪壁上懸


第二玄雷電閃機先擬欲抬眸望崖州萬里天


第三玄高下總方圓一鑑涵空碧千流赴百川


第一要同聲不同調日月久無光乾坤都失照


第二要雙輪並一照須彌渾似燒赤骨人多叫


第三要雲眼通風竅音律本天然幾曾施巧玅


我手何似佛手只要當人知有拈來七尺烏藤敲落南辰北斗


我腳何似驢腳簪纓不礙落魄踢翻帝釋天冠撞碎龍王額角


人人有箇生緣不勞向外鑽研玅普常吹鐵笛玄沙慣釣魚船


月隱遠山煙雲藏細雨天風光都占盡不費半文錢


及盡聖凡情誰通佛祖名三江齊下閘萬里絕流聲


少婦操孤舟歌聲逐水流夜來風力便隨月下揚州


隱隱未萌謾道誠未萌早已客塵生塵生不用揮鞭影勒馬歸來見太平想生


於心無事已勞心於事無心未可任回首渾忘心與事一聲寒鴈出高林相生


起滅相乘水上漚漚生漚滅卒無休和光踏斷漚中影鶴出銀籠天外遊流注生


覿面露真機總中還有別能言不是聲玅唱非千舌一月攝千江千江分一月清光何處無休更論圓缺


一段風流事當陽會也無素弦彈碧嶂玉調寫晴湖天外鐘聲冷蟾中塔影孤分明只者是何必問長途


不借陽和力山山卉木芳梅晴園雪柳綠岸飛霜店遠雞聲近日斜人影長盡知天氣爽那識晚風涼


無為端拱鎮蒼穹名姓於今孰敢通鑑冷冰壺飛彩鳳風和月殿隱青龍百司分職慵居職諸子全功不宰功自適那知身至貴江山萬里擁宸宮


掃蕩晴空勢獨昂吹毛三尺吐寒光長江影落鯨鰲懼邊塞聲飛狐兔藏變化魚龍施電火縱橫照用展鋒芒瞎驢滅卻瞎驢眼白日雷轟白日霜


閒攜鏊餅上長安底事分明在指端月朗性天光燦燦星懸義海影團團交拳物應方圓器作拜機酬隱顯盤明暗相投融境致乾坤撥轉幾人看


閃爍紅旗紫殿頒風前高豎許誰攀金梯馬上珊瑚轡碧海鱗飛琥珀斑子結香林藏北斗花開靈樹醉東山夜來好趁揚州月滿載笙歌處處閒


華藏重重聲色兼擬尋聲色病重添珍珠瀑瀉和雲聽瓊雪花飛帶露瞻春老葉疏三徑竹秋深光涌一輪蟾梅花笛落誰知意調出青霄律更嚴

