嘉興大藏經（新文豐版）數位版, No. B479 昭覺竹峰續禪師語錄


瞿曇捏怪豈尋常。悟得明星眼一腔。妙用渾無生活計。至今點綴骨毛香。


瞿曇捏怪不尋常。一見明星禍已彰。當下若無通線路。古今焉得臭名揚。


未入營門敗路先。番來復去到驢年。一生解在滿天網。笑殺瞿曇圈外圈。


飲光微笑古今傳。一領袈裟沒半邊。百萬人天齊合眼。明明杲日曬中天。


當陽一著驗分明。枯木寒巖又再春。肘後高高明日月。宗風大振到而今。


一刀兩斷定干戈。誰向鋒頭舞太阿。頭頂草鞋能救得。腥臊猶不臭山河。


第一玄。往上彎。奇中玄妙迥碧天。分明了。眉毛鼻孔嘴上斑。


第二玄。赤肉團。天邊摘下月一丸。照見了。井底泥牛吼大千。


第三玄。月兒圓。臘月梅花放鼻尖。香透了。赤鬚鬍兒嘴上斑。


第一要。休懊惱。藕絲孔裏任跳。到手了。半夜雞兒聲聲叫。


第二要。穿絮襖。鴨向水邊梳羽毛。快活了。家中活兒向誰告。


第三要。黃虀好。佛法僧田種芝草。飽殺了。大地人兒知道少。


一喝金剛劍。魔王心膽寒。拈提分玄要。靈光照大千。


一喝探竿草。全身都靠倒。能活不死人。點啜通身竅。


一喝不作用。管教三日聾。杜鵑啼枝上。聲聲血染紅。


雪後始知松柏操。事難方見丈夫心。梅花夢破相思後。亦任傍人道假真。


洗清天地一洪波。百尺竿頭能幾何。帶水拖泥親薦得。溪聲山色任摩訶。


蘆花深處現童真。太殺分明著一丁。赫得虛空輪板齒。眉毛鼻孔血淋淋。


搬磚運瓦即拖柴。腳下瞞瞞被活埋。大眾於斯親薦得。磚頭瓦塊坐蓮臺。


是定當看是可何。滿堂雲水唱哩囉。於中識得真消息。倒弄橫拈任琢磨。


曠劫娑婆日吼哮。翻來復去轉途遙。幾回要向南宸去。只謂時人不稼苗。


這迴探得鼻頭穿。分付山童緊著鞭。十二時中莫放逸。繩頭刻刻手中牽。


牛兒受制任驅馳。涉水量山我亦隨。耕得山河無寸土。自然樂此不為疲。


幾經風雨始回頭。立首山家孽性柔。不是渠儂珍黑白。繩頭默默暫相留。


半白牛兒水草邊。塵囂脫落自天然。六時馴伏開閒地。放去收來不用牽。


本無罣礙亦真如。石上高歌誰個拘。分付山童足水草。大家穩便任閑餘。


此樹無根覆百川。無陰陽地久新鮮。森森玉潔超群上。露出雲梢蔭碧天。


綿綿密密一仙翁。韻出元初太古風。不是谿聲與山色。輕輕一操嚮虛空。


琉璃缾子佇朝陽。出入分明自主張。八面狂風吹不入。無鑰鎖向那邊匡。


缽盂無底口朝天。幾度濕來幾度乾。惹得人天來飯供。不知那裏是含元。


一聲太古韻青霄。奏出威音那畔韶。六律五音知不得。明明歷歷分三要。


白雲深鎖玉玲瓏。歷歷明明八面通。坐斷當陽無一物。寒光凜凜透虛空。


船兒無底載清風。一任魚龍濯浪蓬。八面狂風吹不動。和星帶月一船中。


歷劫頻腔佛祖機。橫吞豎吐奮全威。有時拈出人天驗。百雜千重指一揮。


我本無星不犯疑。四生六道盡含輝。一毛頭上知端的。大地山河一秤稱。


籃兒無底盛虛空。攜向街頭糶酒翁。笑殺東村沈大伯。何年甚日出凡籠。


日寂寥兮夜寂寥。寒侵木佛火中燒。誰憐院主眉鬚墮。桑樹傷兮柳樹招。


銅鈴鐵眼個貓兒。覆去翻來一塊疑。鼯鼠縱有窮妙計。輕輕覷著膽魂迷。


一喝金剛劍吹毛。萬象難將正眼瞧。佛魔到此休擬議。凜凜寒光迫九霄。


一喝金毛咂地時。聞知百獸也攢眉。哮吼震時芳草碧。象王行處絕狐疑。


一喝探竿影草時。人天魔佛盡已知。縱使銅頭鐵額漢。到來覷著也攢眉。


一喝不作一喝用。擬思量處隔千重。莫向計中陳玅計。一法通時萬法通。


堪笑曇瞿始降生。指天指地獨稱尊。當時若遇雲門老。直至而今禍不生。


合掌當胸嘆善哉。韓盧搖拽舞三臺。待渠張口吞佛祖。六律五音韻不回。


風生古殿月迴廊。子夜雞啼露結霜。一顆圓明無向背。虛空開口莫收藏。


一毛頭上知端的。大地原來不是塵。薦取祖師關捩子。虛空背上豎乾坤。


倚天一劍萬峰寒。立逼銀山當下穿。豎起脊沒高著眼。悟來只在剎那間。


己躬下事絕思量。切莫依稀錯承當。二六時中著眼覷。品藻原不是雌黃。


痛念無常立志參。腳跟下事爾常拈。從來白飯是米做。鹽醬鹹兮醋味酸。


太平無事樂清彝。錦水潺潺滴澗西。好向青山深隱隱。雷鳴天外好騰飛。


河北佳聲韻八埏。時清道泰慶堯天。新羅國裏香風拂。吹落闍黎鼻半邊。


呈書俯拜別吾儕。此去深山任活埋。踏破嶺頭剛石卵。自家寶藏豁然開。


爾能造化變陰陽。冷熱溫和任主張。洗盡枯腸無一物。趙州滋味與天長。


負舂總是佈精微。生怕閒消日用時。但把身心齊放下。碓房走出赤斑蛇。


參禪一定要心空。火裏蓮花耀日紅。地一聲心膽碎。縱橫何處不通風。


冷眼傍觀爾若何。依稀隨例懶蹉磨。眼前光陰花費了。兩鬢添絲悔後麼。


參禪學道要心堅。剔起眉毛莫放閒。相侍老僧十數載。始終滋味無兩般。


慇勤奮志休貪眠。打起精神莫放參。好向己躬親下手。銀河玉浪佇朝元。


皎月當空映寶池。森羅萬像盡含輝。若還當下知端的。青山綠水兩無疑。


潮音寺裏香風暖。蘇坡橋下浪泊天。昭覺一枝無孔笛。五音只和太古前。


峨眉山月照錢塘。子夜星移大地霜。八萬行門俱靠倒。普賢獅子吼上方。


腳跟下事悟為佳。習誦虔躬禮法華。莫把寸陰虛度了。青年正好泛三車。


鎣華山水勝清奇。聳翠層巒插碧虛。未到山窮水盡處。看來總是半途歸。


照祥徐步緊提封。念佛分明具六通。馬駒禪堂分付汝。清規從此效前雄。


恒璧固如眼底珠。一歸何處薦真如。吹毛寶劍親拈舉。大地山河一掌抒。


月輪何處不光輝。親未生時誰個知。面目本來無一物。自然各去播諸薇。


咫尺圓勳復覲顏。天顏茲在百雄潛。西來大意分玄要。乾屎橛兒直萬錢。


一觀淨月露長天。父母未生實可憐。只下相逢休外覓。天然湧出一枝蓮。


廣智多聞念佛強。不如鍵口密閒藏。祖師巴鼻誰人識。昭覺爐頭一段光。


巨明滄海能歸一。不得玄時必得玄。昭覺爐頭親鍛煉。好將春色利人天。


大智能通佛祖禪。趙州狗子驗人天。白蓮池畔香風起。吹殺闍黎鼻半邊。


大慈大悲憫眾生。父母未生一著清。翠竹黃花親眼視。本來面目自家親。


青石頭兒也遍恒。大家吹滅暗中尋。丹山瞎虎眉生角。萬法歸一一掌平。


參禪參到參微處。始信從前憶路乂。探得眼中頭角現。自然滋味等河沙。


如何是佛佛阿誰。薦處分明要的真。立志一番勤苦學。自然滋味與人平。


薦出圓明柏樹子。偷鈴人是解鈴人。趙州公案分明舉。只恐兒曹不識真。


當臺明鏡照中天。北斗橫身莫半邊。大好向前雄一步。篾條穿起祖師禪。


金剛圈子驗雲波。不得隨流把日過。笤帚柄兒親指示。他年方入鳳凰窩。


自安何必問家安。萬法歸來卻是禪。探得龍潭紙蠋句。拈來猶許個中難。


嘉州大象口喃喃。銕額銅頭也叫穿。若是個中人自忌。不須鞭逼上長安。


一悟為嘉悟一嘉。三玄三要步三車。如何是悟非為悟。直下番身始作家。


推雲見日實奇哉。大意西來汝莫猜。但得其中些子處。不分星夜省吾儕。


大願三生當自明。一生念佛種來生。身心不做些兒夢。印證方知未了因。


靜夜挑燈寫贈文。波羅提戒好追尋。果然悟卻無生理。啟後承先定屬君。


九天高處必通雲。出窟獅兒奮志行。透卻上頭關捩子。當陽一喝嚮如磤。


參禪學道要心堅。放下身心用力參。地一聲紅線斷。翱翔直上九重天。


親遭毒手侍吾前。百折千挫志一堅。今朝辭別老僧去。好將佛法去流傳。


海清水定臥龍眠。頭角崢嶸躍碧川。直下點開霄漢路。雷揮電捲一時間。


西來大意本天然。祖佛家風處處宣。父子略具蟭螟眼。一花五葉遍人間。


此子生來志性堅。朝參夕課禮華嚴。萬年一念如今日。裕後旃檀許汝拈。


河清海晏樂陶唐。王化雍熙百代昌。子亦生來逢盛世。休將錯過好時光。


機慶三生誓力堅。時殊世異不同前。萬年一念如今日。許爾法門接半肩。


梁燕紛紛三月天。花香春暖暢於便。傾心直下求歸向。昭覺門庭要子肩。


一念諄諄學老誠。虔心侍座甚慇勤。莫將寸陰閒過了。早種高梧宿鳳林。


吾老朝朝坐夕曛。蒼岩下視一溪雲。一聯佳興逢知己。且向須臾摘句分。

