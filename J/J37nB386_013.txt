嘉興大藏經（新文豐版）數位版, No. B386 遠菴僼禪師語錄


有客松門下不知山寺寒時來訪拾得常要罵豐干千偈標林葉一身眠石巒邈然雲漢外賺殺閭尊官


拾得來何處從教疑更疑無端常自笑有語少人知石徑和雲掃松枝帶雪炊寒巖人不至空負五峰奇


即心無別佛一句徹千源梅熟飄香遠人難下口食松華滋味別荷葉絕寒暄此話今從棄予懷炯自存


瀟湘煙靄裏萬境日幽清茅屋從來住此山無路行一莖蔬誤落千壑水流聲穿鑿勞生事雲峰又別耕


鬧市無相識風顛日幾回虛空連架打凡聖任伊猜一鐸逢人振千門送曉來蘧蘧塵世夢惺眼是誰開


卓錐無寸地片瓦不遮頭千尺拋長釣一橈截眾流紅鱗掌上躍雪曲浪邊幽除卻蓑衣外和船總不留


悠然丘壑裏塊石臥麋群但覺芋頭美安知天使勤此身且不理何物可為欣北闕山河主空教望嶽雲


神頭鬼面處誰得辨端由不遇同根者寧知出格流紙灰光萬丈古廟麗千秋江畔餘蝦蜆徒然悵晚洲


投河衣不潤吐口語難明醉裏千般調風前一句清官街隨處臥酒碗不時傾笑殺閒糟粕紛紛噇且爭


鐔津何浩瀚雄勢決天渠一道平三教中都戰四隅法源疏正脈筆陣掃群儒淺見諸禪子寧知師緒餘


齋後遊山好芒笻弗更勞癡憨從此付文彩不揮毫白社誰能輓綠蘿夢已逃祝融松頂月千古照人高


華亭煙浪底風韻舊來多銕笛吹千曲鋒刀戲一過大盆飄瀚海雄膽懾群魔生死閒遊具蒼茫浩浩歌


清顏玉立老難枯半壁殘陽弔影臞身淨蓮花同社友夜寒明月指迷夫閒雲片片袈裟幅野鶴翩翩煙水徒只許坡仙參玉版那知陶令蹙眉無


豈共蒲衰與柳枯瀟湘渭水並清臞雨花臺畔空心侶面壁巖前立雪夫鬱鬱黃華明旨趣喃喃紫燕語參徒降心誰復談金偈衣裏明珠是有無


三十餘年垂眼青每思慈訓儼過庭慚無立雪求心法愧有書紳記典型化育恩深同雨露裁成功浩若滄溟嗟余蹇劣難酬德徒抱心喪血淚零


幾處遺蹤不忍看幾回延佇白雲端風前嘯詠山猶動石上跏趺蘚未寒鶴弔松梢青嶂晚鳥啣花片碧溪殘靈光獨耀巋然在誰信峰頭倒剎竿


禪社何堪入市寰辱身終不屈清顏一絲慧命殊堪惜七尺殘軀可付閒秖道無人收白骨豈期有日返青山誰云世上無明眼蘭自芬芳艸自刪


雨苦風酸涉闠闤溪流今掬洗塵顏情依出岫雲蹤澹身愧翹松鶴影閒別去錢塘愁裏月歸來宛委夢中山萬緣已若桑林葉獨有詩懷半未刪


荊璧早知無別者桑麻歸老碧林隈青雲不羨登天闕素髮森然映玉臺一曲熏風回上古三遷家業等飛埃山高地遠知何極紫氣遙遙接島萊


牛未淳兮假牧童牛淳歸踏夕陽紅塵埋古鏡雖迷照點絕澄潭猶翳空一物不將須放下萬機寢削急還攻別峰相見德雲後彌勒樓前又不同


淨名今現仲舒家玅理清言若藕花探盡五車輕玉帛掃空一榻笑煙霞青鞋布襪山逾靜紫艸瓊柯春正華手撫長松凌峻節清姿何用駐丹砂


淨灑天花非是塵分明假合儼如真未離真際元無相來到人間盡化身體映玉毫寒不夜手攜布袋暗藏春須知笑口長開處一片清涼本不湮


一生純粹玉無瑕跨鶴遐歸世共嗟花雨飄殘林外寺春和思斷里人家几筵清寂琴書在巖壑凄其猿鳥呀葉落歸根誰得旨霜空碧月領仙槎


湘南名剎舊神峰博飯栽田繼古風此去堂中為眼目直須眉際挂青鋒滋培昔日陰涼樹滅卻當年向上宗爾到一番先努力我回投老白雲叢


新豐曲子賡柴石絃續鸞膠今又新協夢青鷹重入彀起家一角竟推人相殘骨肉當斯世再造深情出至仁自古異苗翻更茂孤芳要見兩枝春


太白芝峰及若耶追隨缾錫老煙霞雪殘水寺人招隱梅放江村信到家社鼓喧闐春未暮漁歌清絕月方斜真風助汝宣玄旨慰我衰年兩鬢華


四十年來清眾同此心竊慕古人風挂瓢不越三椽外埋骨何分萬化中春至山光迎雨綠秋來樹色著霜紅變遷艸木身堪喻貴賤無饒卻至公


自愧生前無寸補何堪死後占崔嵬身歸黃土同雲水氣結青山共竹梅穴廓太虛為吉壤地憑寒谷動春雷秦陵漢塚知何處笑把黃錢化白灰


葉脫林梢歲晏來流雲聊寄碧崔嵬一峰晴色招秋鶴數點寒香送老梅眼睹玉魚浮出土人嗤金谷發如雷莫將苦本重添累何事空門怕冷灰


有山埋骨即佳城江海同龕足慰情不易高流營巨域最難仝氣共孤塋先賢一偈符雙樹此事千秋傳四明豈使後人重負約青山已與我心盟


千嶂紆迴疊翠城杖藜登眺動閒情累生賃屋誰為主歷劫歸空多此塋流水無心臨砌落野花隨意到春明五湖幾許英靈骨向此收藏對孰盟


祖翁田地舊雲丘一度耕翻一度幽堪嘆比來林下客競栽桃李艷枝頭


日日南岡與北巒深栽幾度夕陽殘春風不倦山鉏力為愛青青拂歲寒


雀舌無聲吐雨前春風滿握入雲煙馨香不在枝頭上別有生涯百艸顛


靈苗雖帶夙根來要在當人退步栽須信退來無退處縱橫匝地普天該


雲圃堪栽世久忘芳妍滿钁綠成行菜根莫謂無滋味咬著方知分外長


駸駸秀色起東皋稗種還他直下薅到此若非親具眼等閒動手卻傷苗


不惜山刀日削披竿竿剔出化龍枝風雷他日知何處勁節先看拂漢時


嘉穗成秋要晚霜隴頭粒粒盡垂黃一刀直截忘功用方見收功力用長


長憶新州繼祖燈誰云活計不超能剛刀拈起吹毛利管甚諸方爛葛藤


足來水艸日怡然不犯東西兩岸邊拽脫鼻繩忘管帶綠楊影裏任橫眠


動著清風隨手施卷舒靈玅在臨時鹽官昔索此吾贈誰道古今非一揆


箇裏本無男女相末山當日欠藏鋒要關坐斷聖凡路方許弘通濟北宗


裂穿大地出頭來淺艸其能覆得哉初露一錐先不弱末梢會看拂天開


濺齒誰云味不堪利人豈在口頭甜望中說著先消渴不待調羹更點鹽


端的虛空無晦明從教烏兔兩交橫目前拈卻閒機境萬里神光爍太清


仲尼知命玉知非此日難逢君可知要得古今無間斷須明父母未生時


野客不諳人世事數年累汝費支持而今彼此相安也方信天龍有鑑知


嵩少峰前風凜凜險崖句子截流機德山堂上拈條棒珍重年來慧命微


總角便知歸大道他年進步豈知渠選官選佛從君意只要當人不昧初


山禽啼處花初笑半笠春風路尚寒翻憶八旬行腳事莫將便作老來看


養拙空山水石香數年晚夢亦清涼梅開雪屋春初到意攜笻入路長


本是山人愛住山那堪一日別林間亂峰重疊不知數箇箇峰頭挂我顏


石床一枕覺方閒萬里風霜又往還不是與山緣分薄閒名無奈落人間


南陽塔樣君王問我是何人敢效顰黃土不知人貴賤莫將青艸論疏親


鹿頭車後帶鉏頭裸葬何曾達者羞我輩形骸休再問浮雲之外是東流


北邙山下艸離離陵墓誰家總不知不過片時遮世眼免勞心力路人悲


落葉風頻掃秋華霜促開碧苔誰踏破猿鳥引雛來


果熟青猿富溪寒白鳥窮側身天地外吾道任污隆


寒螿啼敗壁疏雨點殘更試問香嚴老何如擊竹聲


野菊無人采幽籬盡日香晚看花更好搔首憶潯陽


月色堆千嶂寒濤響四山世人將不去竹戶不須關

