嘉興大藏經（新文豐版）數位版, No. B229 法瀾澂禪師語錄


誰信塵中爾獨能合歡聚首笑相親只為迦葉傳來久也效龐公現此身


日用尋常覿面時頭頭無礙是心歸若能觸目全身現玅舞場中任指揮


尋聲逐色波中月默照猶然夢裏猜當下若能親一見通身毛孔吼如雷


出入道難測胸中別有知歷年芒履破只為到家時


了然悟得其中旨佛也眾生無處安塔戶夜開千丈月全身倚在玉闌干


惟有恒心悟是佛不知餘外用工夫但能觸物空雙眼月滿清光何處無


拈華有意誰堪見舉目當陽覓轉殊百萬人天安不會勞他迦葉一胡盧


善言善語話不休一刀兩段絕支吾艸鞋幸有安頭上贏得孤光照畫圖


桃華偶爾露天真觸碎靈雲腦後門夢醒豈因枝上月等閒收拾有誰論


等閒豎拂意何濃一喝直教三日聾徹底家私都蕩盡西江從此立宗風


粉碎虛空見萬物萬物粉碎見虛空瞥然寂寂全身泯月在波中顯正宗


罔明女子與瞿曇依俙相似雪波瀾有時紅日當空照雪月波華何處看


誰謂有三頓一棒絕言詮大法無今古滅卻瞎驢邊


觸案全身現拈來徹體彰虛空通逼塞何處有封疆

