嘉興大藏經（新文豐版）數位版, No. B118 密藏開禪師遺稿




天目之山，有靈物焉。東奔入海，波湧雲駢。苕霅兩軍，善能柔敵。直截剛強，頹然兀立。聳若圍城，人因以名。有菴清涼，儲釋之英。有女丈夫，跏趺示寂。遺命五子，龕之禪室。鑊湯甘露，火宅青蓮。香風周匝，熏拂人天。吳山師子，千年絕響。此日其誰？嚬呻相望。寒潭空影，幽谷希聲。斯塔斯菴，其永勿崩。


紫柏垂芳，奕葉有光。勤公挺出，厥貌堂堂。心奉塵剎，氣作金湯。飯出香廚，經藏寶坊。淵神篤護，歿而不忘。孫枝祖蔭，趾頂相望。敢告山靈，環護是鄉。彌天法雨，永作津梁。

