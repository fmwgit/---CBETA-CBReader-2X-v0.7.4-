嘉興大藏經（新文豐版）數位版, No. B206 笑堂和尚語錄

笑堂和尚語錄


露雙趺，出隻手，五色蓮花隨處有，慈悲普願度眾生，舒光萬丈揚家醜，者些奇特阿誰無，何須引伴金階走，晝夜分明起倒隨，拈香撥火還同叟。


西來沒量漢，梁土復何欽，相識云不識，安心不得心，少林醜已播，隻履計猶深，眉目分明在，折蘆何處尋。


天童和尚，滄海之量，六坐道場，一條拄杖。咦，打盡威鳳祥麟，千古從教榜樣。


咄，者箇川藞苴，力量秪如此，四坐曲彔床，終而還復始，半百強瞎驢，箇箇願承褫，不肖親遭帶累來，棒頭深處恨如死。


珍重木叉，人天模範，光嚴住持，不離如幻，數珠百八常攜手，揚盡尸羅啟後昆。


這漢眼大眉麤，一生無用，佛法不近人情，世法一味儱侗，瞎驢隊裏逞奇，臥龍山中打鬨。咄，惟有霞起首座，識得老僧鼻孔。


立雪安心志已剛，黃梅夜半露鋒芒，傳來臨濟蒿枝拂，付與閩公蓋萬方。


太白山頭一段雄，相傳廣化振宗風，而今分付成家子，打鳳從教復打龍。


三足瞎驢眼似斗，走入金毛呈家醜，此時贏得好風光，倒翻觔斗人前吼。


一條鱉鼻吼巖前，驀地遭他廣化拳，霹靂一聲頭角變，風雷際會在乾天。


正法眼兮孰敢窺，等閒拈出普天輝，而今付與霞起子，到處逢人劈面揮。


潛窟金猊似懶云，臥龍一脈洞於曛，龜毛一柄來傳汝，時集緣成便出群。


叢林出入幾多年，虎穴魔宮已坦然，從此迅雷風烈後，一輪古月照人間。


雖不出俗，道行無虧，百事無知，見義必為，若問向上一著，腦後更與一鎚。咄！見什麼道理方能如是？秤錘捏出汁，虛空敲出髓。


直下承當也大奇，丈夫如是古來希，有無佛處不得住，切莫臨風便倒旗。


是癡耶，是顛耶，嚼盡虛空無剩口，或吟邪，或詠邪，時人盡道師子吼，自云擊碎珊瑚枝，嵒畔雪梅香噴久。


一門能學道，豈遜龐蘊老，昔日衣中珠，拈出都云好，且喜了一事，便可一切了，事理要圓融，直須明皎皎，堅守者著子，如獲大珍寶。


一輪皎月恒如晝，照破松雲千萬層，滅卻吾家正法眼，與君白棒任軒騰。


遍界清音不覆藏，念來字字響琅琅，檐前滴瀝分明極，何必慇懃數墨行。


念頭纔起涉千差，直下分明意不賒，但願汝心常似此，定然春至自開花。


佛祖因緣荷一肩，知君有志出人前，從今撇卻三車火，舉步鵬程萬里天。


入山果擒一隻虎，放出諸人命難躲，欲得竿頭進步時，趙州無字雲門普。


禹航蔡增之，信心似甘贄，生理且平平，每事成終始，雲水往來不較多，現成供養常如此。

