嘉興大藏經（新文豐版）數位版, No. B389 洪山俞昭允汾禪師語錄


般若緣深一見真，暖風和日對相親。此歸憑豁金剛眼，去看嵩華翠色新。


技盡懸河義未該，入門一喝笑盈腮。潼泉也合遭人怪，錯與周公說破來。


小雨溼松花，披衣巖下坐。起身謝白雲，不覺莓苔破。荳葉開新畝，藤花爛舊棚。庭分朝樹色，溪轉夜泉聲。終朝看瀑流，夜復坐空閣。明月上高峰，幽人不寂寞。


一會靈山法道親，利生權現宰官身。三千里外擎香飯，正使金牛笑轉新。


補袞調羹信自優，文情天宇至風流。楚江寬闊行相訂，為與空王啟壯猷。


頻來問祖意，雪夕與花陰。寡過無他伎，修名但了心。意消忘覿面，疑失笑披襟。松下時烹茗，濡毫作孝箴。


籃輿重至意翩翩，滿口平傾不涉詮。況是鴻儒能慕道，方期振起兩宗傳。


夫子達磨元一貫，多門謬解豈其然。人窮返本方堪語，試看昌黎問大顛。


調高人和寡，二子信知音。不有大儒口，安明古佛心。素行常格物，卓立見垂箴。剩有林泉美，相期一放吟。


萬峰深處結幽關，道出常情用不慳。松火一爐當歲盡，總輸我輩得真閒。


曆木常年原未辦，縱多好日少他求。出門閒向石橋步，兩派清泉抱寺流。


垂楊近冰綠千條，最喜幽人冷挂瓢。乞食江千容懶拙，放參湖上問漁樵。深山有社堪招炳，今日相逢宛似陶。風雨匡廬登未得，好將真意論逍遙。


山居家風，別無絡索。廚庫僧堂，尋常矩矱。放下笊篱，提起木杓。飯是米炊，麵是麥作。茄看花開，瓠連蒂落。逐日生涯，大好不惡。


沙路環菴瑣舊苔，高山何夢不君來。軍持帶有寒泉水，忍向風前奠一杯。


借語庭空影尚陪，愁生細柳綠成堆。也將一陌錢焚去，日暮河風卷淨灰。


極暑難為畫打眠，江流稍引到池蓮。何人不愛山中寺，日午時聞樹裏泉。


游家兄弟表人龍，格外金提肯過從。莫謂不情還打與，出林正好話千峰。


石床支倦水雲間，楖櫪摩挲影自閒。一宿鳳凰峰頂夜，也曾清夢到魚山。


萋萋古道荷長鑱，風落橫江織暮帆。獨上幽巖仍打坐，浪花平湧濕衣衫。


水落江天淨，山城一水連。正思過別浦，相識有奇緣。宿望名垂遠，斯文道借傳。好懷言不盡，且共佛燈眠。


作客多時賓似主，竹爐炊茗解疏慵。是非不上閒名牒，去住難羈了事笻。落日鳴蟬增旅況，平湖秋水照衰容。疊來清坐知何意，午飯前頭到夜鍾。


東嶺連嘉渚，書聲載草堂。遠山藍潑几，近水綠迴觴。里靜門無鑰，沙寬月似霜。我來勤下榻，恰好值新涼。


風雨留人又一宵，別君燒燭度溪橋。百錢買得舟人醉，明日雖晴莫放橈。


山深春淺共驅車，攻苦人真似仲舒。側理舊藏宣德製，花時再到倩君書。


澹圃疏籬菊正扶，秋香掠徑好朋俱。新詩半在黃梅裏，收盡奇峰入畫圖。


乘漲輕來一夜船，快移行李就林邊。選官選佛名雜異，觀海觀河見不遷。幾處弟兄團此日，閒窗風雨憶當年。攤書問我如何說，為指秋空月正圓。


廿年師友夢相關，鶴澤今看喜破顏。曾憶截江風雨句，手緘曾寄玉泉山。


南國人文合遜尊，都來鶴澤訊寒暄。疏經日暖花成巷，愛客荷香水到門。藜擁多男森樹玉，霜清兩鬢健加餐。長齡不借安期棗，一粒真丹內久存。


澗道盤蜒上，霜根結斷霞。鼓鍾開佛地，雞犬靜人家。竹榻橙香雨，松鐺石火茶。別山秋到葉，輕重落平沙。


竹簾茅屋一身閒，只為閒多復閉關。怪底白雲風不問，仍來覆我蘚苔斑。


光黃奇勝昔曾探，植聖松門至再三。最愛清溪秦處士，好山遍捨作精藍。


春日花香透水流，補山晴色上眉稠。七旬四海稱元老，一衲深林法比丘。潔淨躬行誰與等，虛閒心境復何求。古今多少存疑史，檢定精神日見優。


夜行不許投明到，正是出身轉位時。更把吹毛揮向上，空輪無跡刃無虧。


天山法道巍寰宇，奕葉芬芳祖氣鍾。十載求人今得子，直承大統啟綱宗。


放住閒心自不群，石城精舍鎖重雲。一聲午磬高寒裏，雪路何人駐馬聞。


信知汝力能擔荷，是我尋常慣用伊。會向深峰深處卓，抽條成蔭見施為。


依依楊柳采茶天，又欲之吳問曉船。七十二峰青正好，歸期多半在來年。


玉門擎出滿壺冰，向日開窗榻遠朋。笑指鄱湖千頃月，當余蓮社一枝燈。


燕子磯頭正遇時，箭鋒相拄句無私。春江春色洵空闊，大笑聲先忘所知。


妙轉大機超佛祖，倒施密用度賢愚。迦文尼父道無二，全賴高高兩手扶。


微雨灑高林，同人枉屐尋。有懷勞夢寐，得聚感秋陰。居僻容逃禮，來稀苦索吟。果然怡此道，一宿可明心。


先於鏡水汲新瓶，木葉飛黃打眼青。桐柏仙蹤華頂日，歸來說與弟兄聽。


拈來妙用憑好手，授與則山意不輕。向上古今無二路，為人指點甚分明。


侵曉來言別，孤笻出翠微。反愁春色好，偏引故人歸。共折河邊柳，誰分身上衣。也當尋舊隱，耕破白雲肥。


木落空山萬慮忘，病兼風雨度重陽。寶林秋色佳無恙，記許霜柑欲就嘗。


選勝懽吟唱和隨，調高今古若同時。春晴柔柳牽條緒，雲淨歸鴻見羽儀。歲月俱從花裏度，宮商漸向遂中移。會當境曠心忘處，問取誰為造物師。


夏田江上寺，紺殿聳雲峰。靜夜濤聲落，長途客夢重。高林巢老鶴，古岸護神龍。安得年豐稔，常鳴說法鍾。


層林青似嶂，沙路識通津。淨綠搖龕影，床頭月色新。


林下有高士，重來話遠情。移籬寬菊圃，聽雨度書聲。江外峰千朵，階前月二更。相期惟此道，詎欲浪閒名。


胡為不自嬾，六月暑行廛。野巷逢人指，深林借榻眠。農經言可試，聖學講稀傳。幸遇簞瓢隱，重論秋水篇。


作客江村裏，茅菴且共投。淡煙浮遠水，秀色起平疇。總似情無著，非關苦見留。門門齋欲赴，何日定歸舟。


綠樹垂垂覆短溪，一家東住兩家西。有時罷展蓮華帙，彼此忘言聽鳥啼。


蓬門問絡似山菴，返照參差一水涵。芳草渡頭船子泊，何分兩兩與三三。


倒指十年說法曾，幽懷未隔水層層。青溪照影重來訪，白屋炊香取次應。宿鳥林深歸似舍，炎宵話久冷如冰。雜華書就秋隨至，斫額峰尖望一登。


不待晴來屐輾泥，知因久客句無題。沙村雨鬧官過驛，草樹宵涼水到堤。薊北遠書孤雁帶，江南佳話野僧提。一瓢獨往無深意，舊結蘿菴在郢西。


越格堂堂悟處深，自能死卻聖凡心。一肩濟北家風峻，竭力斯宗正在今。


履道無過一念純，眾中躍出見天真。珠迴玉轉祖師意，歷歷明明用到親。


啟戶晨鍾接響圓，春來松色倍悠然。高峰雲擁千層磴，古寺橋迴兩道泉。佛祖并拈紅燄雪，王侯遠遜綠蘿煙。因人不識唐朝塔，指點梅花當拜年。


應是寒威重，連朝六不收。齊腰人鮮立，擁澗客稀投。炙火聽春沸，頑吟喜病瘳。深山閒衲子，曷羨有重裘。


取性然松每夜闌，深山不見有重寒。砂鍋煮爛石頭汁，品字龍膏火未殘。


風吹石裂與麼來，按過重關了不猜。真實方堪行祖道，頭頭止眼為人開。


大宛笻何得，遺來目未曛。一尋剛少尺，九節自生文。指月晴無翳，敲空響特聞。好山隨徙倚，還可劃秋雲。





佛法身心何處著，也能自己笑愚狂。沙彌喚起無他炙，一盞薑湯穩肚腸。


樹引泉聲病覺安，四山春好試行看。必須汝弟芒鞋健，去理東巖舊藥欄。


半塘白水貯新月，又種前灣柳一隄。想對高雲晴說法，自將如意指鶯啼。


唱提祖道曾無倦，同自南歸住復開。但與青松衡友誼，關心還是水西梅。


池上松花落，人間事日非。斫林遷虎臥，步嶺喝雲飛。世亂先還拙，名浮可息機。病餘閒鏡影，猶喜對晨暉。


七十懽登選佛場，心空及第好能強。隨隨恰恰別無妙，丈室何容置一床。





人情日下思前哲，法運垂秋倚大僧。接待不嫌雲水廣，勝他九上與三登。


豁盡南來山水眼，更逢蕭寺豈徒然。一窗風雨聲搖夢，半壁圖書影伴禪。宇內今知名未老，天涯獨信句重妍。高冠大別長相對，與子刪霞挽月鐫。


家驚移住惟添井，竹喜成藂可蔭門。老母扶將霜雪影，為兒拂去水雲痕。


地老天荒只著書，延陵肝膽孰能如。種松別院思招隱，六月新涼動草廬。


自提蠟屐遍名山，幕府才高舊夢刪。黃鶴不飛紅樹底，野情常寄翠微間。


柴門雖設畫常開，別岫飛雲入望來。近日光黃峰色好，武林春到亟須回。


蕉葉離披醒蝶夢，榴華爛熳點苔痕。東林社裏雖寥落，三笑餘音聽尚存。


點易先應瘳癖病，解莊別自有精神。感君下榻成知己，延我來山作主人。


華藏海底穿針孔，繡出鴛鴦看有誰。五十三人沒意智，大家賺箇善財兒。


不是華山山頂骨，亦非鬼斧削鴻濛。一錢博得千峰色，喜見龍吟出袖中。


桐華月影疏，愧讀古人書。孰以回為死，誰從子所居。簞瓢流歲月，風雨壞門廬。師弟存知己，斯文未喪子。


古寺宵寒發素琴，高梧露滴答空音。懷人海國鴻無影，作客天涯歲漸深。杖策擬尋芳草徑，披雲更選綠蘿陰。出門幾度猶回首，為爾長年共此心。


眼底秋聲驚到樹，好風不借翼偏牢。凌虛始見孤標格，在野何殊眾羽毛。豈為牽群常落影，肯隨輕舉尚回翱。兒童那解騫飛意，拍手惟論燕雀高。


塔豎別峰影在茲，楸杉秋滿碧參差。苔荒古砌蟲啼冷，煙鎖閒龕月上遲。機裏無言全殺活，罵中有藥喪情癡。比來此道多文藻，拜起愴然長憶師。


我悅山中住，栽成五嶺松。種田秋博飯，說法午鳴鐘。遶屋流清澗，長吟醒睡龍。舉頭雲影外，明月上高峰。


秋光寸寸寫幽奇，別業深雲護作籬。白日山中天地老，清宵月下弟兄宜。圖書代主先留客，花木因人亦笑時。近得好峰堪置我，免從風雨起遐思。


昨書云其丹丘隱，又轉剡溪走一回。好鏡新機酬唱盡，明春定到楚山來。


三十餘年住此山，渠儂意氣果能閒。支笻且趁月明夜，種得青松耐老看。


天臺卓出萬山中，君到山頭秋正紅。為問十年得力句，夜深清露滴枯桐。


草菴忽卸琉璃瓦，萬丈深寒徹底窮。獨有梅華知此意，一枝斜放短牆東。


大統綱宗須識句，多年古灶冷重搘。家風切莫嫌疏澹，想像楊岐乍住時。


年頭佛法無多子，拄杖抬頭又見春。莫謂青山能放嬾，青山慣肯笑閒人。


錫山華里寺，別忽逾三年。默坐枯腸響，還思第一泉。


赤城深固誰能到，到者應須息萬端。歸去逢人直舉似，從教平地起波瀾。


林間常聽說張三，無事於心只放憨。今日相逢重接過，深山應許結蘿菴。


聞將葛葉來炊釜，賴得泉聲可息機。歲晚寧無風雨倦，山寒徒有夢魂飛。


寒寒寒，胡僧兩耳帶金環。草鞋踏破赤腳走，那許閒名落世間。


寒寒寒，古廟香爐灰冷殘。大意西來覓不得，推出神前酒臺盤。


寒寒寒，萬壑千巖行路難。五九盡日春自至，碧眼黃頭帶笑看。


春無三日晴，獨坐兩眉橫。拄杖抽枝後，法堂前草生。


秦越官尊致隱遲，柩回始獲拜靈祠。傷心最是雙溪水，耳畔聲寒下哭時。





百卉青青二月春，梨華綻處只如銀。雨晴隨意經行入，萬樹寒香擁一身。


不嫌眼冷眉撐月，且放籬荒水過林。新竹纔成低戶影，曉雲慣作覆巖陰。


一日天晴兩日雨，藤華未摘已春闌。枝頭小鳥聲如渴，報我西谿欲放完。


芳草離離覆石根，無端終日雨煙屯。時人那解飛龍處，輕作尋常埜水論。


翠壁如屏啟戶前，落華曉砌石幢邊。缽盂有口平吞盡，折腳鐺中栗棘圓。


天涯身寄綠蘿菴，雨過群峰似潑藍。幾點客雲歸遠岫，杜鵑聲裏憶江南。


閣筆聊成他日史，灰心猶憶去年梅。鶴鳴階下吟初穩，華壓枝梢夢正回。


深林無暑倍精神，石上披雲憶古人。長嘯一聲天地裂，不知何處著渾身。


荷華開盡紫荊開，無事閒行上古臺。日暮路長騎馬走，利名誰放入出來。


南山雲起北山頭，王老東村笑不休。白荳華開天又雨，今年秋勝去年秋。


扇子芭蕉自剪為，幽居是事獲便宜。秋心不在梧桐上，葉落空庭曉未知。


石田數畝刈方休，不上高峰即負秋。紅葉幾家村影亂，穿來一串杖頭收。


幸有殘霞箋寄遠，堪從鴈語識行藏。一時道大名還老，高枕山隈水更香。


雙桂香飄幾葉孫，撩天鼻孔漫尋真。皮膚脫盡無多子，始信渠儂意氣新。


霜作鬚眉紙作衣，德涼已較古人非。幾回坐落山尖月，不覺疏煙濕翠微。


苔徑斜暉侵錫影，石床華雨放閒身。敲空作響翻成拙，道在何方此日貧。


都知傀儡倒棚休，宇宙勞勞事更悠。洞口縱無黃葉出，靈源端在古溪頭。


三更還自煮雲芽，挂壁青燈照影斜。手接南星忘把盞，為伊一伴惜年華。


地爐煙穩火猶紅，壞衲情深肯伴窮。幾處寒聲驚落木，故人千里自同風。


老屋三椽僅蓋頭，春泉脈脈遶床流。白雲不放青山嬾，出入松門意未休。


橫鉤新月較眉粗，曾照華亭江上夫。夜靜綸斜霜墜餌，竿頭躍出化龍魚。


鬧市城中熱萬端，數來相對眼同寒。問余祖意秋江上，一曲漁歌過遠灘。


自棹輕舟自掃除，清晨迓我過松廬。一湖秋水當門碧，大富還他長者居。


莫待身閒事始休，乾坤終不置閒郵。直須剔起眉毛看，大地山河一指頭。


莫謂吾宗法社寒，東西各住好峰巒。閒行指點松千樹，特過平分月一團。

