嘉興大藏經（新文豐版）數位版, No. B358 智覃正禪師語錄


從上門庭克荷任光明輝耀濟宗燈燈燈接續燈燈燄振起道風冠古今


西來祖印獲親傳分付隨方闡化權囓鏃一機能倒用湖海衲子一捲攣


茂林修竹即清涼謹對流泉智水長活鱍源頭無曉夜萬方寧靜屬仁皇


掀翻海嶽絕溫涼捩轉乾坤日腳長拄地撐天橫宇宙寰中天子一熙皇


樓臺殿閣生微涼鼓角鐘聲喚夢長驚惺參禪物外客明明無隱徹天皇


山中行七尺烏藤倒嶽傾多少風光觀不盡青松白石少枯榮


山中住地僻絕通車馬路不許時人知我居無端花逐水流出


山中坐面對奇峰雲肖破疑殺神頭鬼面人來朝不會那句箇


山中臥而恒處此菩提座枕兒墮地笑呵呵拈起示聻幾許大


徐徐獨步入嶸尋萬壑千谿路轉深行到水窮山盡了磯流枯處始聞音


覿面相呈見也麼分明頭角擬多羅橫身三界摩天背無限途中更覓他


驚天動地恣哮聲戴角披毛非紫青落落襟懷奚坦蕩原來面目自生成


頭角完全祇者渠聖名凡號盡蠲除相逢狹路呈端的驀鼻牽來家裏居


山童慵力近其身豎四橫三迥絕塵鼻孔撩天慢牽著風流舉世箇牛人


千盤路轉騎歸家萬疊峰巒斂綠霞縱有回天轉地力逢人慢莫巨張牙


幽然孤坐大雄山頂後神光孰敢攀一著更能超佛祖寸絲不挂在人間


要識真空本不空卻將消息為君通從來絕待無依倚挂角羚羊豈有蹤


宏機密用沒動功合豎降旗在下風列聖規繩箇面目巍然一喝耳雙聾


早從那畔印心來皁角燈心鋪慣開如此話頭重舉起石人笑豁半邊腮


半夜子空王殿裏無知己朝來日出扶桑東覿體提持微玅旨


雞鳴丑一任橫行并豎走八面玲瓏處處通眾星隱顯稽東手


平旦寅闌干雞唱驀翻身朝來起坐渾如舊天岸奔騰五色麟


日出卯一輪圜滿當天曉十方世界利群生箇箇自明衣裏寶


食時辰龍象滿堂轉食輪饘飯飽餐唯一句若言一句疑殺人


禺中已倒握竹篦為直指觸背非遮明舉揚提持當面要人委


日南午光耀大千沙界普無古無今照世間平眇諸方吞佛祖


日昳未堂堂來往向人謂光陰疾速苟如知兩眼昏花可懼畏


晡時申百鳥噪林氣象新露柱堂前開活眼金毛獅子解翻身


日入酉漁舟唱晚宿堤柳從茲更不藏頭角一一面南看北斗


黃昏戌歷歷明明黑似漆光境俱忘大脫空摩訶般若波羅密


人定亥豁開夢眼誰堪對人人聰性莫咨詢紙燭滅時百雜碎


我手佛手共舒一抬一搦如如橫按莫邪正令寰宇斬癡任渠


我腳驢腳并行閻浮世界坦平不消謦欬蹋遍雲外青山縱橫


人人盡有生緣覿面發機現前自古至今烜赫威光廓顯歷然

