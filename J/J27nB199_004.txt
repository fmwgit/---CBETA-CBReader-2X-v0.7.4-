嘉興大藏經（新文豐版）數位版, No. B199 雪關和尚語錄

雪關和尚語錄卷四


此道最幽玄，莫生別欣厭，但辦一心求，莫計程途遠；一要意真誠，二要絕貪戀，不被境緣牽，直下如射箭。佛祖眾機緣，一一皆方便，透得一樁去，拈來都成片；切忌亂商量，狐疑起邪見，非真明眼人，莫遭胡指點。抖擻復抖擻，中道莫疲倦，只靠話頭行，機關自圓轉；汝若計空言，太虛生閃電，自古參玄人，刻刻常自勉。


妙指發箜篌，清音傳海印，試問彈者誰，為君通個信。不見道，曲終人不見，江上數峰青。


及盡無門路，分明撞入頭，釣鰲忘雪夜，獵兔趁天秋；平踏峰千轉，深撈月一鉤，此身遊萬象，寶藏許全收。


芥孔藏身穩，到來忘淺深，蒲團翻得轉，塵剎現全身。


雪色窗前月，松聲屋裏濤，西河看吸盡，滴水化金鰲。


無事居山好，山中事若何，遍栽松欲老，舒卷任雲蘿。


翛然無個事，展卷讀殘經，謾道圖遮眼，磨天鏡更清；一片頑石頭，平生最相似，不必鐫作佛，何用安名字？指汝心即佛，何繇信得及，不隔一重門，牽手誰肯入；妙悟非繇他，丈夫須了義，不在語言多，步步踏著地。居正絕方隅，箇中太尊貴，削角不磨稜，即偏皆本位；直遂難藏曲，盤旋又太紆，當機先一喝，笑倒赤鬚胡。一個鐵饅頭，具足百滋味，盡力忽咬破，不見當門齒；朝看東鄰花，暮賞西園菊，不妒他人時，終還自家福。不挂一絲頭，超然忘管帶，只恐水牯牛，斑駁未馴在；有路從渠入，無門賺客來，若非彈指漢，樓閣幾時開。淨土我常生，蓮胎親入定，禪淨擬分疏，轉隔西方境；洞口桃花發，靈雲道眼開，不知金屑貴，佛面滿塵埃。眾味方作羹，一縷不成繡，所以雜花林，莊嚴殊妙有；毫釐休繫念，瞥起即傷他，止止不須說，分明玅法華。般若何為體，虛空笑破口，體用分不分，依然落窠臼；道德五千言，那句是真道，八十母腹中，白頭兒已老。禦寇仙都子，乘風羽翰飛，不知風起處，且坐釣魚磯；憎愛家常飯，死生衣裏珠，紅罏烹煉過，片片映水壺。鑿井須及泉，鑽木期出火，寄語學道人，自畫終不可；險巖須踏穩，曲巷要穿通，識盡還鄉路，家中客邸同。垂絲千尺水，意在掣華鯨，透網將何食，煮茶敲澗水；虛堂一夜雨，滴碎古人心，最有木人巧，無絃撫妙音。是非關裏過，擊碎是非團，渾崙吞雙棗，如何過得關；參禪如鐵石，心境自雙忘，撲破玻璃鏡，花開枯木堂。智管謾窺天，識蠡安測海，破塵出此經，虛空碎米大；忍人難忍處，行人所不行，破除憎愛見，涉世一身輕。學道非難易，從門那得門，問津無入路，不覺到桃源；水流岩荅響，花發洞藏春，不曉居山趣，山中亦是塵。巖深人不到，到必不為深，唯有深無底，乾坤在此心；飯熟菜羹香，石坐苔裀煖，將就過時光，減劫難求滿。


芭蕉剝出心來，枯木糝些花子，不因雪上加霜，爭識趙州苦死。


打破蔡州是賊，漂墮鬼國非邪，且喜停囚長智，五燈開朵新花。


聖主非常罏鞴，祖家別樣槍旗，盡道五羊戍客，新添一髮禪師。


紗帽視為苦具，緇衣非了道緣，問取曹溪行腳，何時頂相重圓。


一夜立教雪積，萬仞拶到崖崩，錯受神光三拜，至今笑倒胡僧。


少林面處皆壁，韶陽普字為門，問我雪關何據，杖頭展布乾坤。


布袋打開沒口，缽盂洗淨安唇，咬破廬陵一粒，果然價重三斤。


好個路頭入處，風流出自當家，種菊非關對酒，愛蓮誰道貪花。


世味如人嚼蠟，塵緣似馬過橋，萬事燈前弄影，一場鬧熱元宵。


匝地紛華悅目，長年絲竹寫音，不是圓通上士，色聲謾道唯心。


苦樂場中觀劇，榮枯夢裏看花，玉琢不移堅潤，金烹愈見精華。


雨過荷翻翠蓋，風來蟬送瑤琴，六月緣何無暑，涼生雪膽冰心。


參禪最怕落窠臼，要解虛空翻觔斗，塵情切忌弄漚花，諸見莫教開戶牖。個中事本無難易，只為人根有鈍利，利根不肯辦真誠，返被鈍根做到底。剔起眉毛莫放閒，精神憤發透重關，若還冷坐無思筭，不墮偷心便落頑。死生豈可同兒戲，光景門頭休認是，打破重重關鎖來，方纔好喫廬陵米。


趙州曾訪寰中老，般若親提苕帚掃，八旬行腳掣顛風，缺齒逄人先咬倒。瓶匋尊宿虎跑來，眼光閃爍語轟雷，四眾叢觀如矗嶽，鷂追鶻子摶天飛。其時略露些頭角，迴帆撾鼓遊川薄，湖南寺裏大鏖兵，劈空架造珠樓閣。劫家人被賊家偷，引向潮前拍弄舟，千尺寒松擎嫩榦，笑看石壓筍斜抽。枰邊冷地敲閒著，慣打不妨薶手腳，此情說與大家知，個是沒毛蟲太惡。也不惡，苦似蜜兮甜似藥。


持經不必較功德，千卷萬卷須自得，持經不可輕易用，福德智慧從此湧。但向心中著意參，字字皆為般若種，金剛般若丈夫心。昔日南能悟入深，覷破腳跟無所住，打開伏藏運黃金。居士善根原自厚，篤信斯經樂持受，天龍八部護琅函。四八何妨在經首，三十二分強安名，就裏掀翻最上乘。至理不留元字腳，虛空縛殺爛麻繩，然燈記莂釋迦尊，早是空花落眼痕。空色兩重關擊碎，大家扶起破沙盆。


牧童慣識牛兒性，澗飲山奔恣所之，只在索頭收放力，綠楊陰下醉如癡。山月炤，松風吹，此際人牛兩不知，隨分納些真個好，溈山老子得便宜。


三周九喻妙蓮華，權實雙彰法界家，秪貴心中開寶所，無煩門外覓牛車。何人鑿井方求水，窮子歸家喜見爺，今日覺非非已覺，筆端花發自靈芽。


真關巨闢啟重玄，海印空澄鏡百川，好拼青苔生我舌，從他黃口說雛禪。水晶珠瑩和盤轉，霜劍鋒寒出匣便，奪得輪王真子印，者迴方許話頭圓。


木蛇解握便忘言，撞著疏山笑拍肩，不向瞿曇輸落後，卻嘲靈運枉爭先。月華冷照霓裳舞，石女新梳鴉鬢妍，選佛場中穿下過，風光隨地是家園。


說癡即慧兩無根，妙在隨緣返本源，風自吹開紅日路，雲如點破碧天痕。五湖不礙扁舟泛，一口誰將萬象吞，家有龐公為聖父，團欒都是好兒孫。


一道靈然性本光，上根人自肯擔當，入門果見羹墻面，出水方知菡萏香。心地融通誰不佛，津梁隨處豈須航，雖於富貴場中走，觸目無非是故鄉。


格外深譚喜有君，相看屴崱海峰雲，偶然擊竹原無悟，大率拈花豈屬文。珠在盤中光自轉，劍揮空裏跡何分，錢塘江上潮聲急，知我方知我不聞。


非物非心亦非佛，澄然如水無筋骨，打破雲門膠腦盆，翻身攪動蒼龍窟，笑看一馬生三寅，下載清風隨剪拂。


虛空偪塞是吾關，不與乾坤共兩間，劈破須彌擎露柱，統開法界入灣環。摩尼殿角龍藏影，菡萏花中佛破顏，卻憶當年天目老，高風絕世邈難扳。


儼坐如山獨峙高，大千廝結兩眉毛，娑婆布滿千花座，華藏虛遊百寶刀。香霧夜分微欲線，琴聲風細急如濤，道人此境常時別，九月花開絳樹桃。


真心寂爾自形忘，涉入洪波不似狂，語共趙州呈漆器，默如毘耶顫空床。霞籠仙掌盤承露，月遶天池鏡放光，且喜重重關鑰破，幾多旅泊盡還鄉。


岐路忘羊覓轉多，多岐與我不偏頗，騎歸遶寺生獰虎，喚出離瓶養熟鵝。坐得蓮臺非是佛，奪他拄杖自成魔，如今笑殺溈山老，水牯投胎沒奈何。


不逐閒情起愛憎，也無佛法繼南能，春來楊柳枝枝月，臘後梅花樹樹冰。熨斗煎茶殊有味，缽盂安柄太勞形，趙州嬾下禪床揖，冷眼看他岐路僧。


倒騎黃犢上青皋，踏折山腰舊石橋，平地雪抽三尺筍，南山雲覆半簷茅。懸崖截斷人難度，碧落衝開鳥獨驕，渺渺一江煙水闊，是誰隔岸手相招。


百堵周墻竹一叢，香爐木榻對禪翁，鷓鴣夜宿花間雨，燕子朝翻簾外風。住世渾疑遊夢裏，忘情何必隱塘東，潯陽江上潮聲急，近日麻姑書信通。


幾多花鳥幾陰晴，春樹春山映月明，黑漆關頭如未透，迷雲眼裏自添盲。清風倒跨鵬程遠，千里橫奔駿力能，要解出廛行舊路，也須毛骨一齊生。


爆地忽雷驚白晝，誰家黑狗尿青天，夜深彌勒穿廛過，手把袈裟笑掣顛。


參禪心似離弦箭，一鏃三關直要穿，狹路逄人渾不顧，等閒拈出火中蓮。


我號無知君有知，有無那個得便宜？果然妙極無知處，狹路逄渠笑雪眉。


家破人亡不挂絲，迸開衣縫露明珠，追風良馬行千里，笑看收鞭卻是誰。


胸吞雲夢未為奇，撞倒須彌更與搥，傾峽不存元字腳，曹娥江上好題詩。


吹律易回寒谷煖，騎驢難覓雪中詩，生涯一段憑何得，搔癢從來只自知。


千金聲價購雞林，爭肯輕拋衣裏珍，悟到至文無隻字，笑從人乞頂門針。


格外求人不論文，才華如驥出空群，贈君一管無毫筆，書破羊欣白練裙。


重門深入好旋身，盤踞千峰線路親，指顧風雷皆我物，乾坤獨住不容鄰。


名場已放閒拘束，此事如今可著鞭，點得鐵成金汁後，拈來瓦子當珠圓。


丈夫別有千秋業，此個根基不等閒，鐵壁銀山挨得入，與君彈指笑開關。


入道還須心似銕，急追本有莫忘疲，一迴揣出虛空骨，把斷關津更是誰。


坡仙夢繞湖山勝，不忍參寥地劫灰，茂宰風流今接踵，俸金傾出布香臺。


一線通天別有門，橫奔直走任掀翻，個中不立閒窠臼，隨處方圓達本源。


大地紅塵撲地飛，隨流須得截流機，笑穿軒冕場中過，抖擻千年火浣衣。


蓮花偏愛泥中出，可是居官不染心，筆底棒頭開活眼，放光何必在祗林。


道人繕守此心城，魚麗縱橫練法兵，一片雄心收得盡，霜鋒冷焰世清平。


一迴談唾便開顏，不為閒情數入山，此道如人登絕頂，莫教中路畏巑岏。


曾與章安為弟子，義通性相貫千花，良遂敲門心忽肯，始知禪講不分家。


兩度相逢鬢更蒼，浮圖幾處盡恢張，何如壁立千峰頂，嘯月眠雲石作床。


靈根本是祗林樹，直待參天始見高，好向蒲團開隻眼，溪山春色滿雲袍。


一門深入自忘緣，萬仞峰頭片月圓，打個翻空觔斗下，珠簾倒卷看青天。


纔涉思量便落窩，心如墻壁絕捫摩，神龍攪動香河水，真個無風起白波。


萬境虛閒不繫心，入門轉見此中深，靈樞撥動真關捩，透脫無非自在人。


銕脊撐天即此幢，波旬一見倒戈降，偏方正位都經過，八面玲瓏笑掩窗。


心佛亦非非亦非，無思靈燄發千機，魔旗祖幟都揮下，始信如今戰勝肥。


密在汝邊親切句，分明漩澓合曹溪，千枝萬派歸源後，擲卻溫郎照怪。


孰云未也入無門，不道圓通屬耳根，春到桃源花發處，乾坤原是我家園。


窮經謾道志相違，無地容錐尚有依，盡力打翻窠臼去，旋風妙翅九天歸。


脫去廉纖道眼開，火中拈出片冰來，盤旋妙翅乘風力，擘海曾吞龍子回。


雪作箋兮冰作句，不須呵凍筆為奇，銀花玉樹紛開遍，猶待長空迸赫曦。


眼底清光銀世界，一聲裂帛響空飛，何人放出琱籠鶴，轉引天鵬萬里歸。


冰山雪洞都推倒，立盡孤雲道眼高，明月蘆花猶不似，靈雲錯認是夭桃。


色映梅花不帶塵，冰條別種一枝春，誰同仰嶠看師子，除是能過此色人。


身心無處好參尋，習氣銷融礦即金，兩朵眉毛如劍刃，不妨隨地振叢林。


十年釣盡寒潭月，海晏波澄絕照時，今日金鱗休滯水，衝開銕網浪頭飛。


莫謂即心云是佛，從來淨地卻難忘，直須透出威音外，翻轉虛空作戲場。


幾樹膚紅山果熟，一條白練瀑泉飛，道人不到忘心境，遏捺如何息得機。


空谷足音聞欲喜，靜中思動反添塵，縱然千指常圍繞，元是孤村一個人。


剩栽多福門前竹，笑指南泉夢裏花，不了目前差別事，果然惑障若塵沙。


几靜窗虛蕉映綠，幽然清磬出林皋，攤經謾道圖遮眼，屋裏何妨走一遭。


竹篾三條束肚皮，此情惟有藥山知，馬師拋出閒裷繢，也是憐兒醜露時。

