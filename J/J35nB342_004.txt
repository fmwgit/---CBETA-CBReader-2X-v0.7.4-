嘉興大藏經（新文豐版）數位版, No. B342 華嚴聖可禪師語錄


儘堪歌又不堪歌莖草金身沒奈何博地凡夫誠薄福徒勞四面與張羅又云洗腳著草鞋持刀縱橫舞刺腦入膠盆作箇主中主雲龍風虎聖作物睹石霜老漢是涅槃堂之伍復云住住


一箇坐一箇臥別傳從此立工課一株樹蔭幾何人各得心雄膽子大


非師十智非三訣非劍水盤非草鞋繡出鴛鴦誠可愛金鍼不識自何來又云不登寶殿不居陬耳目無因用黈旒父察子心堪任劣棄珍著垢到圊頭


飛衛以射名箭窮折棘抵鸞膠續斷絃好音出妙指一則懼一則喜監寺兒孫雖遍天涯要且非父不生其子


钁頭確實三斤半日日拈提報佛恩一問西來迅口道不欺之力有來源


金毛師子踞地嚬呻奮迅三昧直指向人剎那之際現三世身而今鼓氣效顰者九轉終歸是假銀又云莫認穿紅莫認穿綠高著眼看如東昇旭又云休從色相看威儀畫骨神仙不畫皮畫得仙姬似那箇狀元之母狀元妻


毒龍氣惡陷虎機深轍魚得水逸鳥出林殺人刀活人劍趙璧還秦原沒玷


十八女兒不繫裙紙船載寶渡河汾渾家拍掌呵呵笑僥倖歸來喜十分又云升天底事都揚卻珍垢全拋首不簪乾盡髑髏白似雪焦枯骨節黃如金


我王庫內原無是信手拈來用大癡設使箭窮鋒不拄道傍折棘以當遲


偶來那畔落今時平地升天不用梯摭得炭頭書皂壁權行鳥道駕烏雞又云足下無私果俊哉不繇階級蹈高臺苔封殿上曾遊晏只緣向背一時乖


拄杖也弄拂子也弄我不恁麼顯異惑眾


滔滔錦水出雲安作浪興波勢且寬自古夔門灩澦石不辭白帝日觀瀾


剝盡芭蕉剝莫休欲窮千里上層樓靈雲不瞎一雙眼爭見玄沙血趾頭又云廉頗多功勢不雙相如海量志猶長趙王無事登金殿燮理調和有二郎


我手何似佛手豎起拂子代口善說過現未法沒箇人兒相偶我腳何似驢腳曾涉江淮河洛多年負累辛勤而今與他襪著我也有箇生緣虛耽四十九年慚愧叢林不整未得一覺好眠又我手何似佛手忽爾推門入臼隨君開闔自由不勞指目分剖我腳何似驢腳曾上層巒重閣揚眉四顧無涯入眼山河寥廓我也有箇生緣院西一塊小田半邊那栽糯穀半邊那種赤運


軔纔發車便過善行果無轍跡玅唱非千舌和出草兮似電疾入水兮不動波葛陂拄杖子陶家挂壁梭風雷相送上天河


晝午星現子夜日中白紙書信不通而通著賊了也鏡照鏡山裏有人空合空二老函蓋相稱處者僧無功卻有功


自近達遠由淺至深如剝芭蕉一層又層又一步趕步直到家裏敲開其門拋卻瓦子


嚼之無味摸之無痕絕人意路刺人眼睛又坐斷千差路始通陸行車馬水行艟兒孫從此滿天下盡是金剛栗棘蓬又是狴犴歟是桎梏也兔角杙牛龜毛絡馬著之不上卸之不下誰知監禁之外有箇仁者類臨濟推人活埋似玅喜得肥漢剮又百尺女墻百尺高層層馬槊層層刀至尊左右排文武六國之王引領朝


離位之機孰箇知毒龍拔在富那西劈開海水止觀妙不見尾巴更是奇


道冠儒履釋袈裟見得分明眼亦花除怪先須去白澤破家散宅是生涯又造道立限千日自強唯引一錐竿頭如是進步方可隨意施為


向上程途那有限古人略喻剝芭蕉而今多少英靈士徒把虛空著火燒又割牛刀千鈞弩善用不須行跋扈聰使聾明使瞽點金如何成赤土陣陣風濤兮隨以雨荷衲千眼兮雲為補石霜多山行兮楊岐撾鼓乾闥婆王奏樂兮迦葉起舞雲從龍風從虎聖人作而萬物睹又大家要話廣流通龜毛繩縛樹頭風所以虛空釘橛輩言煙燒得舌頭紅因西林書記頌靈雲桃花岩頭甘贄過夏三頌而作以進之也


藥若厭苦毒安能吐病在膏肓何時而愈卸百斤枷兮鉅靈斧疏鑿三巴兮賴神禹


汾州罵徹慈明日葉縣打追圓鑒時不用恆憂吳越令二株嫩桂與天齊


莫待病生纔服藥病瘥不假驢馱藥正病不可錯服藥去來今病總不惡


百丈捲卻拜蓆首山拂袖便行逢人不得錯舉此箇沙門眼睛又燈籠喚醒露柱蹶起獨坐獨行除卻三光五岳那個是我知音又髑髏乾若未盡頂門痛與一鍼十方世界銷殞拈草可作金身


洞山答話麻三斤非法身兮非意生除卻當人眼中屑紫磨金色放光明


如筍露包性已豪弗須六日便翀霄雲門恨早不扳折兜率言遲謾貶褒與賊過梯非分外逢場作戲又何勞藥山既現大人相布衲也須一勺澆


雲門乾矢橛相好不可說三十二八十何曾有一缺又因孤岩維那頌特拈頌以進益之拈云一口吸盡西江水


百物供養無福打煞餵狗無罪開口不畏泥犁為證平等三昧又藥醫有病人人易無病求醫醫者難語忌十成如領會衲僧孔竅女兒邊又不是墮坑落塹亦非入水入泥尊貴到此已極好仁無以尚之


一二三四五金木水火土趁道蘊鐵牛咬玄沙汝虎三聖兮推出一丁寶壽兮瞎卻一城觀光兮媲美當代破家兮太煞無情可憐無限河邊骨盡是深閨夢裏人

