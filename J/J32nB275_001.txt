嘉興大藏經（新文豐版）數位版, No. B275 興善南明廣禪師語錄


靜裏乾坤劫外春慧花從此始生根慈雲忍水時時潤百萬人前一種新


反覆研窮念佛誰天寒雪擁一園梅忽然時節因緣到沾著唇牙便皺眉


既云無物可同儕誰向山中誰受埋五十年前娘未養喚他甚麼作皮鞋


勘破娘生兩片皮臨機那肯聽聲噓獨存這個無棲泊脫殼金烏到處飛


一念忘來萬慮休虛空應是汝同流青黃不計繇他變管取千山齊點頭


諸緣何狀寄者阿誰這裏薦得還欠一椎


煙波浩渺目無涯足跡憑誰問作家莫為跨船三十棒隔江招手較些些


纔發萌芽便挺然榦青葉綠正新鮮行人乘此通消息歷盡千波得自然


澗水松風來耳畔白雲青嶂列眸前時人自有金剛眼百萬珍珠一串穿


芥不微兮菴不寬互相容納水投淵當人解得其中意莫問門前倒剎竿


一丸金彈射長空遍界流輝一樣紅突出崔嵬高著眼回光原不涉西東


壁觀峰前意若何雪腰斷臂太蹉跎今朝再舉當年事添得胡僧笑轉多


寶刀出匣倚天高觸著屍橫萬里遙伶利世間輸衲子從來曾不犯纖毫


真珠沫噴出青龍滴滴涓涓無意中欲識個中消息子浮沉倒影一枝松


清清淺淺月團團半點難瞞這一泉煞老古錐曾漏泄至今流落不曾乾


是液是泉是甚麼非甜非淡亦非空根源何止金剛際流遍江河一竅通


瓊樓玉殿絕纖瑕非色非空尚未佳道人這片閒田地莫被虛花白占他


風輪轉處別精麤颺卻糠皮也太多更有頂門開得好秪留白米奉公婆


牛兒已飽童兒已閒綠楊陰下停繩罷鞭止之平地欲行欲眠穩背而坐勿後勿前懶吹橫笛豈慮他緣逍遙快活任性天然有問路者直指云乎這邊那邊


關中行瀟灑謾騰騰無端失一腳踏倒涅槃城


關中住盡日無他事爛嚼木札羹滋養無生智


關中坐寒暑經簷度不計月和年任爾蒲團破


關中臥工夫放倒做翻去與覆來曾無第二個


半夜子黑白未分誰作主忽聞犬吠兩三聲隔壁老兒拏賊子


雞鳴丑道人佛法隨時有敗屋風霜徹骨寒破衲遮身露出肘


平旦寅萬戶千門曙色新空林棲鳥試饒舌喚醒床頭夢裏人


日出卯大地總成無價寶只要當人見得真日用不須向外討


食時辰一缽生涯續命根出門自有廬陵米肯向婆兒買點心


禺中已钁頭邊事無多子信手拈來平不平瓜茄菜甲都肥膩


日南午雲廚冷淡無煙火欲將供佛施群生摘得靈山花幾朵


日昳未破衲補完無別意困來枕石臥松根饑來撥火煨個芋


晡時申攜杖歸來步步親俄然踏斷溪流水滿目青山朵朵新


日末酉金毛獅子頻哮吼菴前菴後絕狐蹤散步經行獨自走


黃昏戌古佛堂前明歷歷莫謂其中人不知三乘五性誰能測


人定亥光風霽月真瀟灑泥牛趁入廣寒宮玉犬踏翻香海水


究竟身骨肉皮毛寸寸真照天照地光明藏晝夜恒開八萬門


究竟心大地撮來置一塵塵塵互入無窮盡莫謂於中無主人


究竟事物物不離於當處彼彼無窮各不知散彩分形悉如是


究竟理眼前耳畔重重舉鵝王擇乳非鴨類擬思便隔三千里


究竟生空花亂落何為根纖塵飛入清明眼眚病從斯直到今


究竟老父母未生原不小面黃皮皺髮如絲秪壞衣裳不壞寶


究竟病病僧看伊應有分日面月面當自知何勞更聽維摩令


究竟死眼光落地非終始百骸潰散即分身剎剎塵塵忘彼此


究竟苦三毒原是無明火俄然覺得驀翻身驀翻身處淨裸裸


究竟樂風光本地真常樂行住坐臥在其中纖毫向外成千錯


一潭清徹底豈肯渾常流珍重如金液寒光射斗牛


無背無面無主無賓橫行正令若個敢嬰

