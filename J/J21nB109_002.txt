嘉興大藏經（新文豐版）數位版, No. B109 大藏一覽

大藏一覽卷第二


今此閻浮提， 多有珍寶飾， 施與良福田，
果報自然得。 以此施功德， 不求天帝釋、
梵王及人主、 世界諸妙樂， 如是等果報，
我悉不用受。 以是施功德， 疾得成佛道，
為世所遵仰， 成得一切智， 世間作善友，
導師最第一。


良由善惡二途， 故使升沉六道。


先自歸依佛法僧， 由是修持身口意。


天福垂盡將豬報， 佛授三歸證道因。


聞見如來得清淨， 修種善根悉不虛。


修一善能破百惡， 投星火可爇聚薪。


禮佛頓獲五種福， 持患能消百八愆。


臨難一稱南無佛， 隨聲大救滿船人。


若人散亂心，入於塔廟中，一稱南無佛，皆已成佛道。


四方山合王何計？ 一念檀修自可超。


受佛付囑賓頭盧， 為世福田檀越供。


食有四種時非時， 果及一切聽不聽。


雖獻一香一佛所， 能遍無量無邊方。


五事不懈漸加功， 十善圓成無上果。


佛尚貫鍼貪少福， 人何厭善不勤修？


滴善寄佛祝藏之， 經劫還渠終不失。


畜生念佛皆成道， 蛤兒聞法也生天。


給孤謀略纔營寺， 天界宮成先待渠。


阿育曩生因施土， 厥功後世報為王。


舉家皆福隨人感， 往世同餐施佛來。


兒婦行檀宮殿樂， 公姑障施渴飢羸。


婢施一金公主貴， 貧捨兩錢正后榮。


三錢布施五里歡， 後生伏藏如斯廣。


施一果多劫無病， 施一食七反為天。


施一縷成就菩提， 施一燈亦得作佛。


○行施不求妙色財，亦不願感天人趣，為求無上勝菩提，施微而獲求大果。


花奉慈尊蒙記莂， 草蓋如來證辟支。


採花上佛方途半， 偶亡乘善達天中。


施寺未住雨為壞， 蒙佛曾臨福必然。


人厭佛乞太頻頻， 佛告汝福亦數數。


○天雨數數降，五穀數數熟，道人數數乞，檀越數數與，數數生天上，數數受果報。婦女數懷妊，數數生子息；數數牛乳，數數得酥酪。數數受於生，數數消滅盡；數數至於死，數數悲苦惱；亦復數數嬈，數數埋塚墓。得斷後有道，則止不數數，若不數數生，亦不數數死，得不數數憂，亦不數號哭。


因兄勸施必獲報， 開庫望來何太忙？


○病僧須肉買俱無， ○斯那割股誠可切。


若飯凡夫百有眾， 不如持戒一善人。


供養無量百千佛， 不如無心一道人。


施食獲五無量福， 供僧亦七無盡功。


廣施七種梵天福， 敬施五人大果功。


施潘咒福哂其虛， 示舌覆面言何妄？


日月星辰可墜地，山石從地可飛空，海水淵深可令枯，佛語決定無虛妄。


施少福多誰肯信？ 種小樹大我何誣？


鼠雀有侵依我活， 慈悲無害施功深。


富貧因乞俱生惱， 苦樂良由一念差。


貧施富慳由夙習， 既富無榮悔施愆。


○食不出生非佛子， ○施非隨分豈智人？


汝等鬼神眾，我今施汝供，七粒遍十方，一切鬼神共。


愛心擇捨福不廣， 棄親著施果尤虧。


施有五種為如法， 復於五事所不應。


○莫謂非理施無益， ○也從惡趣得優游。


既我無施宜緘口， 遮彼行檀自取殃。


貧者雖窮應可施， 阿誰無線并塵？


天下至難惟有五， 困中能施以推先。


不知足雖富而貧， 若知足雖貧而富。


財屬五家非我物， 慳不散施後生貧。


親與非親應等惠， 捨并不捨豈常存？


獨輸牧女最先供， 復羨純陀末後餐。


薩埵投身憂虎餓， 達王割肉貿鷹饑。


竭析全軀書一偈， 求聞半偈捨全軀。


諸行無常，是生滅法。


施雖多而獲福少， 施雖少而獲福多。


論其先苦而後樂， 復有先樂而後苦。


或有身樂心不樂， 或復心樂身不樂。


或施有果而無用， 或施有用而無果。


○未離欲施生人天， ○能起悲心成佛道。


受者因物以為惡， 施人推憫有何愆？


但知不等為平等， 那識將兒付與兒？


供養在心不在事， ○施先論心後論田。


施雖悲田勝敬田， 君但心等其福等。


施藏無盡分十門， 此義相對復五種。


大施三輪清淨空， 一檀具六波羅蜜。


若論無相施，功德極難量，行悲濟貧乏，果報不須望。凡夫情行劣，初且略稱揚，欲知檀狀貌，如空遍十方。


○先讚彼施使破慳， ○後毀此檀令勿著。


○財施輪回非解脫， ○法檀出世永逍遙。


百千世界中，滿中真金施，不如一法施，隨順令修行。


寶滿三千界，齎持作福田，唯成有漏業，終不離人天。持經取四句，與聖作良緣，欲入無為海，須乘般若船。


行世間檀心顛倒， 出世間施聖稱揚。


聲聞雖施終此岸， 菩薩行檀始那邊。


迷心利己墮聲聞， 達法利他超菩薩。


不惟布施能生福， 元來慳吝也招殃。


施法雖是善因緣， 為財翻招惡果報。


修慧無福乾慧貧， 修福無慧癡福濁。


財法二施始成功， 福慧兩全方作佛。

