嘉興大藏經（新文豐版）數位版, No. B413 黃蓮東巖禪師語錄


連日冒寒身弗快斗室打眠不出外眉毛撕結訝郎當鼻孔依然常相對壁破籬穿直透風雪撒珍珠真可愛令人翻憶老楊岐我亦未免生知解禪床盡底絕關攔布被新縫卻遮蓋無米斷炊稀粥湯少油鹽菜噇皮袋幾日不餐自強挨懶向人前誇醜態拾枯燒火已無多帶雨生柴旋斫賣十字街頭等沒人束取肚皮心莫怠歷觀我輩住山翁苦辣甜酸皆分內為報通方作者知雙陸盤中喝彩賽


君不見山中樂道常知足三條短篾腰間束歲久年深百念消破瓦鐺邊止一個也無榮也無辱半升三斗是吾祿每日支筇澗壑遊又見牧童驅野犢嘆韶華如轉燭世事奔波何了局偷得清閑快活居是佛是仙都莫做又不見自古夷齊恥周粟商山四皓有高躅竹林茅舍放胸懷種果栽花遠塵俗於此樂是真福猶勝公候積金玉隨緣認性且逍遙塊石憨眠歌一曲阿呵呵甚題目惟餘天地最吾癡笑罵從他喚顛禿


湖海飄零十年霜鬢冷相侵又爭知富貴皆由命到不如嘯傲閑雲高崖流水自喜生來幸單只抱句話頭兒悟徹死生休被業緣重惑亂勸諸人也試把本來認定


六載雪山冷坐午夜明星覷破凍得肌膚焦黃描也不成畫不就天上人間沒處藏菡萏花開香馥馥


苦海茫茫喚醒人誰識白衣大士真眾生如子能視父若箇當頭認主賓端的旨絕疏親鏡花水月又重新居士每朝勤展禮始信生前不昧因


大士現身一水一月救世迷津如珠照夜咄


倚著布袋縱橫無礙十字街頭早曾捉敗兜率天宮不住蹤惑亂世人休捏怪任是渠儂笑嘴歪成佛驢年也未在楊遷居士請標題想必龍華同一會


遠離竺乾身懷良璧坐熊耳峰暗生荊棘秋光皓月一輪明拈取烏藤與三十


不契梁皇暗渡江九年少室布神鎗兒孫箇箇追風影皮髓分來作話商


拋金剛圈吞栗棘蓬吳歌閩調韻響聲洪鞭笞龍鳳兮隱顯莫測煆煉聖凡兮入火重鎔斷橋一案古今在直指人人達本宗


秀州城畔據坐匡床范蠡湖邊張羅撒網橫推濟北遠溯斷橋拈麈尾而正按傍提握吹毛而別行條令海內嚮師道化衲子肩踵法幢一味本色接人盡掃諸方途轍引得座下兒孫到處稱王稱鄭心於毒要識這老和尚如何為得天下人軌則


這個小阿師身於椰子大氣宇自雄雄生平懶屈下碎佛祖之窠起魔王之怕攪亂諸方叢林從來不受擯罰如此擔當臨濟宗風爭得名振華夏


汝本新安人況未離方外滿口自忉忉鄉譚原不改問道坐何為嬾說之乎者老實苦操持真個是僧也詩偈


獅窟呈機句已投敢云裝促出湖頭家私幾許空狼藉業債還須盡力酬煙水一溪施櫓棹雲山萬疊縱丹丘臨期擬說忠情話檇李亭邊事更幽


看花邀月到茅堂有月無花興不狂坐息花間憐月白喜逢月色澹花黃秋深倒影月花瘦露滴蒼梧花月芳更靜月來花共賞豈隨花月翫幽廊


花敷月皎世留情冷艷花偷賽月盈當空月魄花爭笑刺眼花嬌月可頻愛花非月難同調候月窺花借喻評待得跏趺花月下怡然嘲月與花傾


鐵骨冰肌迥絕塵山前獨露一枝新香凝皓魄爭先態素質孤標太古春抹卻清霜偏耐冷覺來明月倍精神遙知此際誰堪羨別有丰姿造化真


平生嗜好遊山水昨入銅山心更美岌岌峰巒萬疊攢又見雲橫四面起須臾忽聽雨滂沱覺來亦在波裏夜闌風息雨聲沉高臥北窗而已矣


野色偏饒杖出遊山深古寺見溪流懶將俗筆工詩態好托閑名遯跡幽濯濯可觀珠滿壑停停過耳樹聲秋三橋環鎖無今昔快我曾來欲泛舟


一筇遙訊古蘄黃山水原因定有方幸接高蹤今主席嘉乎手眼別宮商龍門萬仞鯤魚躍印祖千秋覺苑香且賴芻蕘欽道譽斷橋法脈楚天長


煙水蒼茫可問舟廬山儼若畫中收絕無孔道風塵幌只有鄱湖窈窕秋鴈過數聲霜露冷旅懷不盡笛羌愁遙觀五老峰高突未識何因悟昔由


東林老宿號喚鐵白髯道容心未歇胸襟浩蕩不可名發語吐詞果高傑晉代遠公千百載規範貽然仍不改白蓮未卜復重開螺分五色增光彩夜宿文殊梵閣雄靜裡聞聲水亦淙諦信浮沉天地外幾人到此頓情空


此間滿擬去西江想到其中事渺茫一水一山藏尺牘千愁萬狀露錐囊連宵煙雨休沉掉坐裡機深謾舉揚芒履生平為活業不須重訂問歸航


歲暮超然遇故知岩披梅幹吐幽奇形尪勿解生平事奮翮終慚君力為末法久膺回雪谷真宗毋紊破荼蘼掀窗共覽龜湖境幾片雲霞冉冉施


廿載幽棲結勝緣好依磐石識根源袈裟時護祥雲裊貝葉頻翻楮閣填縱日遠觀添筆興橫窺近況抹蒼煙直須會取西來意坐對朝暾渤海前


頻年欲結隱所愧匪英才茲亦愛匡廬咄咄復何來每想昔伊人荷衣傳大梅秋風乃颯然共滌襟懷開臨淵獨撫景興感罕同猜游泳奏絲桐情空嘯石臺虎溪風未晚今之與古哉俯鑿鴻濛間天然秀異胎我已浪浮生如公震法雷珠溪冠閶邑海眾布春垓拄杖陟危巔山雲送客回


風雨隆冬事叢林定不枯缽盂惟濕口藜藿且充未話休糧意相將勉力扶我師真道範徹底為人唔


客路多停泊江材岸柳移希逢人語合漸覺雨聲悲豈畏朔風凓為憐病骨支遙觀山色暮得計訊歸遲


聞君棲比廓四眾仰高風愧我多年別何能談彼衷偶緣茲邂遘相與敘行蹤溢目當秋晚方知祖道隆


夕陽山色瞑清磬度前村月上隄煙綠星懸塔影橫隔溪人笑語曲徑杖敲門獨喜君英邁幽懷尚可論


龍華高隱地夏日偶相過登眺山幽勝淹留雨恨多前溪煙霧合美景水雲和坐聽微風起詩成慷慨何


齋素能長久虔心與世殊庭幃訓稚子隱几編殘書剋苦成家業忘情匪曳裾稅田三五畝聊可種青畬


極目雨多繁岩巒聽鼓瀾平蕪接斷岸煙樹見隄桓慘澹失秋色奔流透碧寒悶排生遠意窗下幾琅玕


暑退又經冬浮生夢寐中第思前路苦灰卻自心胸祖道悲時世僧規表肅雍行藏如不苟庶爾見真工


師門同法乳十載各經心君喜弘揚道吾慚思隱林計程二千里挂席五湖深慰問蘄陽事而今識好音


寥寥忽剔一燈寒坐擁禪衾夜半酣不竟懷人幽興發吟餘睡熟月盈竿


春晴迢遞入清洪共聽松聲滿壑風爛煮香泉通肺腑不知身在草菴中


推窗遙見遠山昏林木瀟瀟風雨聲閑坐竟忘賓主意眉舒且喜待晴明


溪橋閒徙探源頭一帶洪波入海流驚起魚龍常不定從教大地化瀛州


苦熱難于怯病懷當窗松竹可徘徊客心時托涼飆襲溪上月明倒影來


行過山谿路靄然一辭芒履到林泉抬眸月上青蘿頂翠竹風搖鐘磬邊


繩床慵坐弗舒懷旬日山中被雨霾遙望隔江人不到許多心事絕安排


鼓出紅鰓類莫儔欲貪江海作遨遊不知身置溝中水空啖花枝未肯休


百尺危巒架數椽虛空渺漠洞中仙寄言世上勞勞者好結深山養大年


宇內名流每探斯人已故道風馳寒猿叫月心悲切江上丹楓瑟瑟時


傷哉大義失于門想像依然有仲溫秦淮幾夜舒雲雨暗為君家洒淚痕


此地昔從師插草家風還想似當年我來瞻禮赬然汗青嶂雲浮一縷煙


思入匡山好結茅捫蘿倚杖探峰高到來鐵谷家風澹門外千竿竹鳳毛


法罹話到始傷心風月依然孰可憑賴有至人殷念重遠來寒谷報春音


同分吳越到江州君自韜藏杖懶酬忽得好音吹我耳翛然兩地共歡留


疏慵玄鬢半成班浪得虛名心太頑此日客中親感賦每逢喜色玉珊珊


世風難挽自回天霧瘴山巒又聽泉倜儻近來南北路為誰收取葛藤禪


窮途家計又何如好向前村更乞濡相逢若問吾儂事一瓶一缽是安居


靉靆江雲引客舟山山高矗壯予眸此行未可臨風便一望晴川瞷竹樓


平旦寅惺惺直下更惺惺李廣神弓終不拒射穿石虎卻難評


日出卯衲僧休要呈機巧兔角龜毛用最親擊碎珊瑚光杲杲


食時辰尋常且謾展炊巾捧缽堂前施咒方百千三昧有龍吟


禺中已飯罷消閑忘箇事鈍钁頭邊任縱橫赤斑斬斷絕回互


日南午報汝諸人莫莽鹵控回勒馬望長安拈椎擊破鹽官鼓


日映未散誕逍遙為活計羚羊蹤跡覓何來死獦怛地無迴避


晡時申岩穴猿猱折樹藤定起老僧扶竹杖快趨庭際看飛騰


日入酉此事人人皆本有金雞鼓翅上欄杆無價寶珠當面剖


黃昏戌大地漫漫黑似漆籬落墻根犬吠聲抬眸明月照幽室


人定亥摑碎虛空添彩繪點畫分明是甚麼趁出豬圈亦自在


半夜子是非不到聾雙耳床頭唧唧鼠聲濃祖師公案偷心死


雞鳴丑翻身已覺星移斗溈山水牯冷獃獃若箇靈符懸在肘


山中行躡磴許蘿捫謾抬步雙膝沒泥痕


山中住開畦種紫芋暮與朝虎嘯岩前樹


山中坐亂草為茵褥倦跏趺幾陣天花簸


山中臥明月窺窗牖破布褌快活何如我


勞生夢擾信非常我只閑兮說甚忙懶剔銀燈閱青史羞惶


聲光貫耳識毘耶未握玄談鬱密奢仙骨不凡名所重綸音聿降恥乘車三春花木及時秀百尺喬松始瓞瓜愚鈍自癭成懶癖荷君神誼佩煙霞


丰姿溫度荷天培德重文邦草木荄流水承機添雅興青山笑對闢徂萊法門禾黍傷蜩寂白社宗傳奮蟄雷相見幸同風晉味喬鶯遷自有根垓


古寺依城堞良朋暑會稀世間惟火宅高士有真歸軒靜竹林月傾懷老衲衣廬山名鼎重攜手共忘機


聞說天池瀑山中最勝觀前人題不盡隱者許盤桓大道如掾筆璣珠滿腹讙惟君能悟入真可見巑岏


重岩何待卜茅居綠樹濃陰一草廬行過板橋人盡見始知丹壑有藏書


門開眼放青山碧流水溪邊引客奢想是當年朱家法白雲黯黯夕陽斜


憶別親闈僅一週隈岩傍壑且隨流今逢壽量超彭祖千里神馳肅此酬


山廚斷米供晨食衲子嗷嗷要荷擔黑夜踢翻碓觜響秕糠颺去恣幽探


險世終成沒了期要尋歸路好修持古今多少忠良士鼠臂虫肝味盡時


拈來竹篦報君知覿體承當孰是誰直欲向前求解會驀頭惡水不饒伊


八十已前一著子濟人一味是湯頭人參附子般般用妙手從來價不酬


養子育孫成大蔭而今勘破好歸根持經誦咒為平等未審如何是報恩


十年親覷洞山機割截塵緣與百非今日翻思隨分已衡湘南浦鴈秋歸


村村鑼鼓正喧開燈事豐饒勝去年多少時人競爭看有誰眼裏識踿躚


仕途不可問居山託布袍豈知蝸角世空負一生高


清露聞幽響茆齋積翠深倚欄剛拭目孤勁有玄吟


初夏隱雙溪群峰勢猶壯曳杖或高扳蕭蕭雲氣釀澗壑瀉斷虹煙城如簇望會晤只松聲彷彿滄江上梗概有奇觀廊廟實難然心遙景象閑回顧雲梯行僧房絕客囂庭敞比林巷坐列對晴川眾流奔玉浪傾懷託素丘巧斲非神匠遠俗愛清華數楹手高刱山嵎天字寬雅興希多讓罄少晤君留連未盡暢紆縈石徑幽雲物欣同向窗開嶽面新竹翠風鼓颺


爛醉花間窺竊時徉徉得意便忘歸分明一段真腸熱不逐東風上下飛


覷破機關本有涯行藏端許羨高衙天然貴胤非珍惜始信渠儂獨克家


轟地驚天恰是時那將家業便拋離從教刀斧當頭劈未肯甘心換蜜脾


等閒莫負好風光笑看春來花自忙做盡百般窮伎倆被他人喚訝郎當


詎意高騫有大桐滿腔王氣許相通一門豁達原非小對面何分紫與紅


滌盡根塵法法真西方佛亦是家親諸人欲說生天好更向蓮池種夙因


素珠拈起水瀠洄一念澄清絕點埃步步腳跟親薦取不從他處覓蓮臺


堂堂多少好男兒落賺終朝播嘴皮不信自心惟淨土齒黃髮白亂狐疑


忽聽春鶯唱柳條當思佛土即心苗瞿曇金口親分付非是虛言誑爾曹


業根牽動苦娑婆生死千般沒溺多更要西方求極樂此方人可脫離窠


茆屋三間真自在彌陀一句獨為鄰等問說向貪嗔客莫把閻浮作久湮


山前山後幾經過壁立岩前萬丈波指問樂邦何所似瓊花琪樹亦摩訶


小閣爐焚沉水香仙風時見下瑤章但聞下界閻浮地白藕池邊有法王


日笑溪頭鼓舌風劫初古佛許誰窮諸人試問修行事淨土無非有己躬


得少輕安休放閑更知山外又重山西天十萬八千路一日曾無頃刻間


但看池塘荷葉青鷺鷥枉向水濱尋江風幾度解吹醒只聽滔滔念佛聲


對客尋常口懶間於予根鈍匪雄才手持一串金剛子仗佛親從接引來


捷徑門庭可易之諸人切莫作難疑六時觀想端嚴相世世生生即導師


祖翁田地原成現那劫中繇下種來當人珍重回先照漸次蓮池養聖胎


一條大路真如矢往往來來有萬千多少師僧皆錯過豈知古佛在當前


趁此韶光急便修春風偏惹為人愁誰將甲子逆推轉終是悠悠守古坵


妄念于心真不起淨土工夫純熟時夢中感佛親摩頂始覺如今慶幸之


光陰火急似燒眉富貴千年有盡期好把寸心歸淨土西方蓮座即相攜


忉忉言句非真實本色禪和鐵脊梁換人眼睛烏豆子等閑何用布旗槍


歷歷明明元本有光前絕後亦非他弄泥團漢雖無限省力彌陀一句多

