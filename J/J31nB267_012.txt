嘉興大藏經（新文豐版）數位版, No. B267 牧雲和尚嬾齋別集


茲山登歷已多年極目峰巒尚宛然記得路從亭子入仍看塔向嶺頭懸寒崖瀑布晴飛雪古澗珠林晝吐煙盤結艸菴呵佛祖同條今喜振三玄


竹塢入何僻松門轉更幽真身成瓦礫靈塔倒山丘且復隨他去其能使客遊五丁開蜀路夢想笑金牛


乳峰行不盡又復上雲梯古廟香爐冷深林小鳥啼參差玩苔石清淺見沙溪到此多幽興從來未有題


阡陌何年闢深雲有力耕瓦樓藏茂竹水碓踏香粳婦子嬉嬉過牛羊隊隊行桃源疑便是避世可無名


山梁界天際石澗響煙嵐路轉數十八客遊偕兩三寺荒雲不壞僧老話如憨古佛嗟無色頹然坐竹龕


應為巨靈鑿兩崖千丈分奔騰泉自落叫笑客同欣劈面飛寒雨盤溪湧活雲野花誰箇種上下吐奇芬


艸際露猶濕巖臺雲不遮峰多來秀色溪盡見人家陟險身安寄憑高興自賒山僧方洗缽留坐喫新茶


松下自無暑崖前坐亦安忽奇飛瀑色中帶彩光寒似雪何從染隨風非一盤臨深誡童子直下好生看


仄徑自空下當前虎跡交日光沉峻壑人影入深茅瀑卷疑飛霧潭幽駭伏蛟拄笻看不厭閒把石頭敲


梅雨驟然歇山堤便可行不須勞遠步足以散閒情筍客中亭憩村牛西澗耕往來偕竹杖風味少人爭


安居乳寶夏初回報道梧山命急催因向海濱飛錫杖誰堪荒院滿蒿萊聖僧漏盡猶經雨古佛無光亦上苔獨有空樓多受用推窗日日看潮來


法堂鐘磬久無音青草剛然一丈深此箇宗乘誰解唱一時衲子會如林丹山威鳳來投木碧海獰龍也作霖體露金風藏不去高梧無影覆千岑


聞道開山監福間徽公長老頗辛艱名彰棲鳳傳天下山若遊龍臥海灣香火千秋曾不斷兵戈五季只如閒何朝特錫棲真寺東浙禪林亦壯顏


翠峰和尚記吳人慧日高懸炤海濱碑立殿隅摹偉續道交方外識名紳涂田久廢何須問經藏空來亦太貧恰稱我宗無一字入門便棒令行新


受具棲真有石窗宗風提唱播湖江宰官筆下重流出曹洞門中舊合腔曾向長庚監大寺力扶宏智建高幢芳規百世傳無已追步楊岐未有雙


大家出手共開田太白梧峰無間然禪苑一燈聯伯仲法門此義薄雲天名鐫白石尊前哲韻出青霄望後賢囑語山靈勤守護此碑末世正須傳


元凱禪師本地兒相傳里老口頭碑出家此寺能超悟開法他山遠白椎或道姓林難遽考雖存塔樣尚懷疑竹陰閒佇封苔石燈錄無脩莫可知


未識何山是普同移來石佛紺雙瞳出身幸是宣和際寄跡今於古殿中不倦接人常放手快談實相已摩胸處公稱是住山老賜紫名應達九重


青嶂昂藏雲忽飛碧林蓊鬱鳥常依道場信有千年遠法座曾經萬指園竹樹幾因人起倒酒腥殊減佛光輝無求自古沙門行那可揚帆去取魚


秋水及時至苔磯沒舊痕欲闚鷗隱處先訪鳳棲村蔬茗高情洽衣冠古道存好山多在望開闢喜天門


潮驚獅作吼日炤蜃成樓幻境留千古僊遊寄一舟櫓聲催白浪雲色掛清秋回望環谿水從茲出海流


四面無行路支笻到上方茶園新藝綠松葉自生香登岫秋何遠倚窗風更涼匡床聊一臥徐步看斜陽


落日松風動同行盡索衣下山潮接響轉徑樹生輝人影平沙坐波光遶幔飛大觀滄海上滿載月明歸


巍巍高梧山蕩蕩棲真寺千年奠海濱丹鳳曾翔止澗壑殊奧深砂土亦靈異宗風彙緇英特隆於宋世乃知一祖庭介茲三佛地慧師翠峰來經藏手親置僧堂吐風月涂田拓煙渚高談出世法丞相乃深契傑出石窗恭本鄉姓林氏作記孫迪功自稱吳縣尉而我亦吳人此來明州住往事猶目前得讀古碑記夜榻環漁燈秋窗見村市臨風懷二師為拈第一義佛殿今當陽山門舊西峙物情悲變遷覺地何終始法鼓試復鳴魚龍曷能睡滄波日涵空濤聲捲山翠白雲若無心峰頭自遊戲為語南參人識此西來意


福泉一滴最清涼二十年前取次嘗彈指頭顱今老大再遊期在菊花黃


一別三年指一彈剎竿雖近見還難秋林且待濃霜落過嶺來看楓葉丹


海濱埋跡類飄蓬北望音書斷塞鴻日據高梧思好友白雲峰頂正秋風


斗室春風坐不消新茶對啜好香燒只今清夢還相憶翹首香巖木葉飄


孤村木落野田晴策杖天台踐夙盟華頂霞飛粘綴缽石梁雲起護行旌青山盡入重遊句滄海難禁遠眺情仙尉幸同疏世味綸巾霜葉聽秋聲


一山三面水千古二時潮竿木隨雲至霜鐘帶月敲林荒徵舊案堂冷悵前朝海鶴鳴何意清聲徹九霄


一身天地更無雙何意南來建法幢雪竹忽低驚歲暮瓶梅聊插影山窗音書久絕非忘友鄉國遙思但隔江松火滿爐深夜坐寥寥只聽吠村厖


春山伐木響丁丁跨澗能無憶友生一種風流餘本色十年傾倒聚長庚匡徒慚我多呈拙懷寶輸君不自輕此日看雲眠絕頂梅花應為寫高清


梅花樹下結柴扉僧起松窗露已晞空裡飛禽曾寫跡崖前走馬未迴機其山勢若奔馬故云一凹深竹山消暑幾片流雲天解衣滄海茫茫時入望翻嫌長者轍來稀


山蝶穿花粉翅紅溪翁插柳野冠鬆煙於此日稱相禁艾不三年喜建功冷味自知春意及深藏未許鼠身通杏村何處能沽酒幽鳥隨人噪晚風


危峰仰面落懸泉恍惚肩輿欲上天石磴直尋飛鳥外山花冷綴險崖邊夕陽下嶺人何小春靄凌空杖己仙笑撫菴前臥獅子金毛卻染碧蘿煙


澗道相期拄策行角巾藤笠曉風清重巖映日猶寒色深壑留春獨鳥聲捫壁探奇高士興枕流忘倦野人情潭龍莫怪噓雲霧正待為霖潤遠耕


南山時入望此閣何高閒煙雨村犁出薰風麥穗刪快登居士榻劇論祖師關揮麈良朋遠空悲夕鳥還


隄上春猶淺山中早自開偶逢驚異色斜立傲疏梅喜極因思折宜家不問媒桃源有千樹曾見幾人來


倚竹非經雨臨崖半怯風葉身呈小綠花面醉微紅以在他山見方將過客同春陰行不盡曲曲有溪通


海面連山是春光抱石磯人方爭利涉鳥獨愛閒飛濯濯無黽手生生似採薇弄潮歸去晚斜日漾寒輝


洲渚白盈盈春潮綠暈生持竿行海上地底入雷聲舟網將何事陶漁亦古情快心看俊鷂一抹過滄瀛


總是山中木何年獨到今冰霜磨老骨日月剩堅心在手俄成劍揮空解作吟至剛吾得見天下更何尋


一片春前種山廚未肯將初深楊柳綠忽肖菊花黃小圃堆層錦疏籬出遠香游蜂先我至咂採鬧嚷嚷


獨立何高潔無庸淺近看青雲留一種蒼竹映千竿素豔明春日和風落盡寒桃紅兼李白微笑不相干


數枝脈脈露崔嵬一水盈盈磊石堆山起綠煙園客賞春催黃鳥引朋來爰知佳樹難投李只擬空山又放梅冰雪為肌當月下藐姑仙子御風回


春時行殺令商氣結玄陰空谷唯清籟何宜傳此音忽驚孤鳥落坐失長松吟子亦忘機者翩然生戒心


村翁春賽社童子夜曾鳴金木猶前物歡憂各一聲深山難避亂上世亦談兵何得雲霓若將軍致太平


於水獨何取愛山終日行無人知此澗因子得深情把手村花遠出門天宇清小橋纔轉過一路有春耕


泉流石不平奇響此中生偶坐得物理爽然知禹行小潭牽藻潔陰穴出魚腥已向水邊語不聞崖上聲


水石坐來久不知山日斜流觴思逸事乞茗問鄰家直與涼詩肺疑來取瀑花一杯三代味幽澗興何涯


艸木各有態未如新柳姿繫情凡種種拂面一絲絲卻立餘花外猶堪遠望時春風何不定柔綠恐難支


山髻若青螺炎炎當奈何苦無流水引漫作大風歌野鬼避霜竹春蟲冒土坡新條煙外綠臘月未燒多


流水一峰隔仙源與世分煙深樵採徑風送鹿麋群草動來青壑花開掩白雲雙松垂側影紅日未當曛


白鳥下青煙花明夕照邊野牛同四足村舍遶孤泉爾牧歌童子吾心寄太玄芳洲無客渡潮水自當前


海上煙簑冷山中春屐幽倚笻看鳥戰拂袖引邊愁野艸青當眼垂楊綠過頭天心何日定薄暮起村謳


春月當孳尾山禽卻振翎同群非見嫉有技且相形莫訝朋俱進從知眼甚靈到頭無甲棄縱影入青冥


冷地無旗鼓平空奮羽毛臨危曾自悚決勝仗同袍三戰青山動孤騫碧漢高長風為作氣萬壑怒松濤


眼射青山日翎生碧樹風侮予民或敢樂戰爾何功狡兔中林肅雞群四野空不施牙爪利為惜羽毛同


疆禦曾無對戎衣賴有雙偶然逢野戍大戰截春江稍退彰吾伏旋攻扼彼降喬松當大路倚作碧油幢


山缺啣紅日天空蕩白雲閒鷗多冷夢飛鳥戰奇勳塞北烽煙接江南草樹分翕張麾遠敵獨羽勝三軍


朱纓天外颺赤幟海陬逄畫刻傳高令春山擊遠鐘一毛雖未掠兩犯似難容薄伐將投北青林勿見蹤


飛勇從來著干城孰可圖風威行自遠野戰古來無猾羽疲奔命忠勳議剖符似聞春塞捷鈴索共傳呼


孤影薄雲漢頹然念所膺輔仁焉不學階亂乃隨朋天地生翎爪封彊寄股肱汝巢吾直搗厥志敢相承


最惜枋榆技戲將雲翮摶風前生再得爪下命幾完跼蹐身毛短飛鳴艸樹寬先王非好殺于此誡兵端


咨爾昏林種翻飛介兩儀羽毛雖共稟手眼未同奇遽也行無遜何哉莫我知低佪今自取失志未應悲


世方多難事鳥亦起爭長結陣清風上興戎道路傍頡頏高就下顛倒弱凌強為問機先者何時卻反常


克敵兵何恃攻強奕自投煙雲開壘壁艸木化戈矛天定人難勝驕成物共謀永懷淝水戰鞭欲斷江流


舉世聞多亂空飛也自危爰知矰繳近請學戰攻奇草顧明王佐鷹揚帝者師黎民今正溺待援復為誰


仁者聞無敵鷹揚豈渭濱七旬苗眾格一旅禹功新庶矣多方士猶然三代民何當文化洽飛鳥篤親親


古澗冰消綠長林花放紅薄遊方在野飛鳥忽爭雄乍起青山斷橫翔碧落空翼張風在下眼疾草無蒙伯仲看偕作軒騰笑不同戾天才一抗控地亦云窮頓挫鋒前勇誰居殿後功枋榆聊定息毛羽各疏通圖捷籌重畫殲強志豈終物微存義正事細取材公黑甲聯為援丹心向若忠壘邊逢社燕塞上值歸鴻以類宜無犯均飛忍見攻好生天意順問陳聖心恫世運衰庸武禽機效即戎飛潛原應化休咎可徵躬戈甲今盈北衣冠盡避東下民嗟踽踽上帝視瞢瞢禎瑞藏威鳳玄黃兆亢龍丘隅爭血氣山海限樊籠浩歎吟春澤長歌度晚風鷹揚非渭水雉雊在殷彤願十文明治無欺蟲鳥聰古來蠻觸氏皆入戰圖中


高梧峰上少人行一望煙巒在檻楹野艸燒來依舊綠就中樵斧日丁丁


山南一片小松林春日梅花與客尋放下蒲團閒話久歸來香氣滿衣襟


茅堂之後小山巔北有高山隔稻田楓樹秋深紅葉好竹陰曾掃枕頭眠


竹筧流泉接到門老梅香落幾枝存主入引我春山曲手把琅玕帶笑捫


桃花阬下古精廬風雨漂搖歲月餘我欲放情天外住白雲滄海眼前虛


火燒松樹勢如龍山徑崔嵬不易通門外石魚多變化天晴常臥雨聲中


澗陰徒步興無涯春雨多寒暗晚霞古墓低低看姓氏便將柏劍取桃花


三春風景不多時李白桃紅儘可思曾記看泉幽澗坐得偕好友賦新詩


清秋蓬烏果清奇弱水無多一浪馳海月忽浮光萬里驚看卻怪下山遲


懸崖千丈玉龍飛下有澄潭到者稀兩岸奇花香噴鼻開來曾未見朝曦


雞犬牛羊放白雲珠林鬱鬱鎖溪芬山家便是仙人宅何必桃源讀舊文


溪上平田掠晚禽池邊喬木抱春陰莊嚴好個青山寺卻怪無僧擊磬音


樓閣天開隔世塵戶庭花放寂無人白雲紅日青山裏飛鳥驚弓落澗濱


層峰深入看龍潭到得龍潭野興酣搬石為爐煮茶筍白雲不厭老僧談


巖崖蔽日霧難晴趺坐潭邊水若腥怪石為門鎖靈氣老龍常到海中行


巖高潭小水清清石窟何年刻削成一說此潭通到海點來竹杖也生驚


青山無盡白雲堆躡屩春殘探友來自惜天台路行半不曾看得石梁回


海上潮來萬馬奔分流過閘響猶存花時送客還相憶一路長隄被水吞


八月潮頭大似山天門擁入莫能關平空白練鋪秋島夜半乘槎有客還


負暄冬日上山南坐地班荊興也堪極目峰頭俱白雪獨餘萬頃海天藍


秋林木落見村疏臘月千山草盡枯日日投笻賞盤谷拾來松子夜燒爐


歲暮居山不自貧霜天種菜喜成疄村牛隊隊來偷喫兩角穿籬不畏人


嚴霜夜半落茅簷斗室烘爐下煖簾要卜明年豐稔兆深更再點燭花占


鄰菴清磬碧山凹晴日和風去走遭道侶相逢留晚話村燈廟火鬧元宵


滄海流雲過眼空春波瀰瀰動微風看他白鷺飛還沒多少閒情顧盻中


觀魚何處是濠梁偶立苔磯寓意長野店梅花開未落山村人為補船忙


桁索遙牽海面開漁家春水浣春苔平沙晏坐巖根寂殷殷雷聲腳下來


泥涂螃蟹樂天真穿穴何曾問水濱信足橫行雙眼突一聞人語解藏身


風颺陶煙裊翠微海村閒步淡春暉白鷴飛上黃牛角冷看行人各自歸


墓門鬱鬱覆黃花何世師僧此認家松梵不流泉下韻竹陰猶護一袈裟


水田咯咯沸蛙聲山寺寥寥獨掩清時節又當芒種了故鄉何在望南屏


日長林下有餘閒護得新篁放綠顏只恐抽梢透高閣一時遮我面前山


嫩竹初成粉籜垂團團繞屋似新籬山鄰盡道今年盛經過溪邊仔細闚


樓外陰濃不見人籬邊艸盛已忘春孤笻嬾出清溪上虛室焚香自掃麈


黃鶯兩箇雨中飛鳥鵲催群野外歸坐對青山少心事看他物物領清機


生平不善把鋤頭說著開田早見愁秪有瓜園圖菜喫要煩鄰叟借耕牛


朝來乞麥送僧行梅雨疏疏不肯晴步出雲堂遣清畫卻欣簷畔有泉聲


村村流水送桃花怪殺居山事似麻摘得松花忙晒筍又呼童子做新茶


蔥菁竹樹小山邊多少閒禽噪晚煙細聽含情惟布穀催來山水滿山田


山窗松鼠不時闚翻我瓶盤也太奇更有一分伶俐處倒懸頭尾剝棕櫚


埜田麥秀潑薰風碧浪層層到眼中一月已前春未去峰頭都醉映山紅


雨過溪亭有客休綠雲一片隔山浮不知村犢誰家放喫我青青小麥頭


飯後山樓睡復醒坐來身倦且經行寺門喜得人來少只聽前山打麥聲


南風窗牖快生涼坐覺階前日影長萬綠蒙茸山殿暗出門猶有野花香


鄉村耕稼各爭先新水涓涓白滿田犁耙不停牛足苦蛙聲叫起綠楊煙


黃梅天氣插秧齊薄霧漫漫遠近迷昨夜晴來今又變青山移去曉窗西


無意看山坐夕陽檻邊高樹結蒼涼幽禽百囀還梳羽側立闚人不過牆


青山落日樹頭紅樹外青山復幾重紫翠朦朧炫人眼當窗最愛兩尖峰


山路盤盤碧海連寺門長日綠陰邊沙隄潮退鳥閒立負擔有人來市鮮


漁燈入夜滿灘紅一幅蒼山露氣中千古畫圖人未賞天然留我住山翁


東峰月出靜巖臺林影橫斜拂地來臥聽漁船何處放隔山深夜打鑼回


近海人家業海多科頭遊戲醉時歌今年已了旗牌稅一任揚帆向白波


一網牽來有萬魚蒼蒼生物意何如村翁自信為漁好不厭腥風染屋廬


漁村蠶月少閒遊童稚奔忙喜上眸何必讀書然後學割鮮纔歇便調牛


躬耕五畝待秋成那及漁簑十日程自古魚鹽天下利阿誰不願海中行


魚行滄海鳥行空天壤飛潛各抱聰在昔何人造網罟錦鱗蒼翮被牢籠


萬尾隨潮自泳遊不期深水有綸鉤重淵已出無沾潤圉圉洋洋不可求


生魚有饋畜之池取疊如山忍見欺只為鄉風傳習慣船歸歡喜插雙旗


空裏樓臺蜃氣成大洋歌笑海風腥失身便到魚龍口何似青山學耦耕


青山深處有柴燒碧澗清涼可掛瓢曾遇仙人採奇藥茯苓根上長新苗


陟彼西山學采薇春深蕨老杜鵑肥煙霞回首無多遠途路茫茫不早歸


雨後輕煙拂緣蘿朱門有客不來過山中日月閒消受春掃松花夏剪荷


古澗青松老白雲風聲十里便相聞此聲那可傳君聽洗耳河濱待夕曛


丹壑青崖覓紫芝凌風先唱步虛詞將期海外來仙客同入壺中醉酒卮


廣陵一曲世無彈天下知音自古難昨夜蒙頭坐幽閣忽成清夢跨青鸞


錦琴玉瑟畫堂張帶礪河山汾水陽蝶夢杳然隨物化兕觥不祝壽無疆


萬花簇簇御樓春宮闕巍峨倚北辰為鑒世間歡不久乘龍白日九天賓


六龍御世紀軒皇八駿馳驅狩大荒採得珊瑚為寶玩十洲三島近扶桑


六王已畢偃干戈函谷關開王氣多突出阿房三百里神仙樓閣更無過


海上求僊事渺然紀功刻石遠巡邊卻于沙漠防胡患高築長城萬里堅


昆明池上武功成承露盤中長五莖紫氣騰騰隨羽扇西來王母酒雙行


赤壁旌旗一夜燒舳艫千里亦寥寥英雄萬古不平恨銅雀臺邊魂莫招


強秦一掃赤蛇威蜂起黃巾馬似飛銅駝又見投荊棘行酒青衣淚暗揮


天子尊銜上道君璽書燦燦琢靈文神仙只願登廊廟金革何期起塞雲


花石爭奇艮嶽頹角聲一起禁門開可憐二輦蒙塵去只有孤鴻帶信來


楊子江心矢石堅朱仙鎮上鼓聲填天驕自己摧心膽忽見書生揖馬前


滄海長江一帶看乘輿南渡駐吳巒傷情末後冬青樹白骨纍纍黃土攢


道喪春臺不可求天崩真抱杞人憂藐姑山上逢仙子彼黍離離歎莫收


漆吏芒乎嘆有生真君咄咄受成形有涯隨著無涯殆今古彌傷達者情


冥靈五百作春秋松柏無凋且見羞更有古皇甘露藥王喬亦視等蜉蝣


耕田鑿井古元元野鹿標枝各不言揖讓唐虞已多事避秦嗟入武陵源


伏羲一畫是非鋒奇偶陰陽變吉凶搔首碧雲頻悵望晚雷何起過前峰


夏雲變幻自多奇一片遙飛野水湄春雁已歸花事冷何來樹上兩黃鸝


雲漢昭回在上天山川滌滌告群賢宣王俯仰悲心事甘雨何時錫土田


百越山川掌上圖臥薪嘗膽欲闚吳功成已雪君王恥明月清風在五湖


沛澤提刀斬白龍圯橋孺子起雲從仙機早自投黃石辟穀何關學赤松


一箭飛書戰氣沉蒼生並受福何深翩翩東海能高蹈好爵何能縻予心


金馬門前寄一官滄波曾見幾回乾滑稽談笑移人主不事硜硜奏疏煩


垂簾市井乃知微凶吉聊談畫掩扉仙眼固知來玩世持來一石識支機


五月羊裘正耐寒快聞炎火復長安客星帝座真知己堯許相忘兩足端


三分鼎足定茅廬王業偏安敢逸居出師未保收全捷悲惋臨岐一紙書


新亭片語旯風儀淝水閒爭一局棋已措國家安泰嶽東山著屐管絃隨


飄然數騎諭強戎小大齊來拜令公片刃不施王室定汾陽開拓有仙風


楚騷婉轉泣靈修放志因成汗漫遊黃鶴仙人騎去遠古今只詠岳陽樓


清和之月正眠蠶一撫先師塔上龕天或阻予無去北道將行也遠來南旌旗吳下紛紛亂烽火江千日日探今古所稱三佛地且埋蹤跡喫霜柑


滄海風帆帶晚曛清秋島嶼絕塵氛永懷帝力安泉石轉念民生在溺焚朝野而今思慕義州問何日復脩文太平率土康衢也便可揚眉坐白雲


大風大雨作連朝窮水窮鄉頗寂寥持缽一時無飯喫住山端的沒柴燒不堪木馬蹄俱爛轉笑泥人面發潮古佛安身同露地可憐無計避漂搖


土地伽藍亦少籌自家不管雨淋頭竹根靈應從人卜瓦屋郎當沒個修或者因緣猶未偶何時願力始能酬冷看袖手同堂坐任是滂沱不舉眸


一竿長水釣溪雲竹院聞絃獨賞君雅思精微真嗜道高談錯落極論文此當民瘼流離際未免鄉情痛切分望望春山化時雨佳音咫尺可相聞


春晴草木自欣欣世亂衣冠盡畏聞在昔延陵稱讓隱何時武穆起江潰寒清漫賞山中月蹤跡同為海上雲且結佳盟塵世外滄州白鷺對斜曛


瀲灩錢塘莫問津籬邊又見草芽新所云四海皆兄弟姑醉三春作逸民山水有情能愛客詩書不倦肆成人從來君子輕天下樂得英才骨肉親


流水淙淙漱石根牛羊誰箇放前村春山萌蘗無留美夜氣幾希不足存千載幸開洙泗脈五侯應亞父師尊山童掃徑桃花下倒屣爭看駕入門


漠漠春山盡吐雲濛濛晨雨正思君平沙忽作兜羅色虛室遙貽白雪文煙外鳥聲尋未見亭邊路影望難分遙知孤客寒窗裏定有新詩紀見聞


昨夜藜燈隔片雲朝來得句欲呼君自知夙習敦同調更覺多情寄別文南渡鬚眉高士重西來骨髓古人分端期慧業干戈際燈火琴樽發未聞


高閣疏簾卷碧雲天涯放跡偶同君海山交處事嘉遁風水遇時成好文蜃市高低晴日幻漁燈遠近暮煙分蘇堤楊柳今何似鐵馬金鈴徹夜聞


飯後經行踏石雲登臨無日不攜君共穿層澗尋青眼仰止高山抹黛文草色半芳佳興隔春陽未暮短笻分松梢夜靜浮圓月好事如何得使聞


翻掌無端作雨雲貧交斯世每多君白駒皎皎投空谷黃鳥嚶嚶憶會文毳衲不忘盟亦好綈袍有贈誼無分名山入剡雖云勝應歎鄉書久莫聞


仗義聯翩渡海雲風濤向若更悽君壯懷激烈因有劍天步艱難乃厄文虎侍溪頭三笑別燕來堂上一春分山城花發多啼鳥何似空樓到曉聞


新詩遙寄慰同聲不覺眉端喜氣生意到自能開我眼神衰苦未及君庚何鄉近日兵無亂當世而今法已輕絕頂梅花真個好西山期入不嫌清


溪花著雨媚春紅籬筍穿苔就土鬆寒食墓門將弔古煙塵江滸正爭功懷鄉處處書無寄流水村村路宛通聞說避秦遺世士桃源肥道有仙風


萬竹遶清池春山好鳥啼寺中人不見雲暗晚鐘低


稚筍看看長春風已過溪虛堂無客到門外綠陰齊


海上煙雲帶煖姿山中艸木愛涼颺僧來蕭寺催飛錫誼感柴桑贈別詩鐘鼓且虛長夏令垂楊不折路傍枝一葦期在秋風裏聖諦還同討論之


煙外遙峰一點青故鄉北望欲揚舲孤遊共是天涯客雙袂難分陌上亭曉霧飛來藏舊寺夜潮落去響前汀君家六月期鵬舉羊角何時起北冥

