嘉興大藏經（新文豐版）數位版, No. B199 雪關和尚語錄

雪關和尚語錄卷三


趙州無字漫天網，蝦鱉魚龍一口吞，問取大唐人不會，新羅夜半放僧參。


十萬里鵬纔展翅，一千年鶴便翱翔，到家底事人難會，不涉程途用果長。


魔王手裏追魔印，展也何曾露出來，不是腳跟紅線斷，臺山之路滑如苔。


笙歌院裏低昂舞，錦字梭房宛轉看，近日洞庭秋水滿，古帆風便過千灣。


婆子燒菴菴愈好，海中紅燄爍天高，目前秪要添些子，向後從他怨寂寥。


生佛齊通一鼻風，都來吸盡不同同，狸奴白牯超方後，坐斷山頭一段空。


重重提出摩尼寶，晶光獨露更非他，養子雖是婆心切，怎奈當機錯過多。


金剛寶劍用非常，截斷廉纖露本光，莫言佛法無多子，者個從來絕論量。


逄人只是者杯茶，虛空澆濕眉毛皺，喫著若能知味者，必然空裏翻筋斗。


靈雲偶中桃花毒，玄沙善用蓋頭機，若無把定乾坤手，金毛獅子變狐啼。


越格超方用不同，節節生機活似龍，千聖不傳末後句，任是巖頭也莫窮。


參禪不痛切，生死何時決？輕拋分寸陰，眼裏流生血；世念冷如灰，心腸剛似鐵，拼命直前行，到家有時節。參禪不苦志，安能做到底？不為戀殘軀，便是恣嬾意；嚼出苦中甜，參到難處易，能知哲侍者，方稱鐵漢子。參禪不猛利，優游成鈍滯，道力莫能充，病根拔不起；勢若破重圍，雄心須奮厲，做個大闡提，舌根藏口裏。參禪不耐久，性喜狂奔走，牽挂寸絲頭，分明業鬼誘；不做死冤家，魔王焉授首？香林四十年，一片方打就。參禪不綿密，話頭長打失，斯須豈可離，晝夜無間隙；一念如萬年，千朝同一日，無孔生鐵鎚，捏出黃金汁。參禪不勁挺，骨格非中正，為人必泛常，作事徇情境；氣概要剛方，志意須堅硬，昂藏大丈夫，佛祖聽號令。參禪不著意，莽蕩無成褫，邋遢似神仙，疏散學高士；大理既未明，喻如喪考妣，不到大脫空，逍遙誰許你。參禪念頭雜，多慮心難遏，纔覺話頭來，又遭岐路奪；轉變志不常，欲死機偏活，除是一條心，真疑方頓發。參禪學心在，難捨佛法愛，不是戀詞章，便為求知解；運糞污心田，刳龜圖靈怪，直饒廣博通，拋家猶走外。參禪多執著，執著翻成錯，大道理虛玄，無繩君自縳；手段要翻騰，胸次須寬擴，急促入邪魔，多因此病作。參禪著機境，眼眚花翻影，百怪與千奇，都是識心病；急須顧本參，不可戀光影，門外打野榸，路頭恐不正。參禪執情解，強作道理會，三枚信口猜，隔靴搔癢在；如燈影裏行，被葛藤椿礙，斬釘截鐵人，不欠他家債。參禪心枯槁，喜沉不喜掉，如堅冰夾魚，似巨石壓艸；冷浸死水裏，忘卻長安道，澄潭舞毒龍，好把蒼波攪。參禪帶狂妄，腳跟不穩當，口舌要爭強，見處成鹵莽；破除潦草心，制死浮躁想，一味放平懷，自然銷業障。參禪帶習氣，憎愛心難治，生死根不除，惡作機常起；熟境變教生，活蛇弄得死，識破不為冤，轉變成大智。參禪氣量窄，觸境動聲色，煩惱火燒天，無明雲潑墨；德性欠雍容，詞氣多忙迫，小節忍不來，大悟何超豁。參禪無實地，虛頭弄到底，門面愛裝花，腳跟那點地；逄人恣談禪，開口便成偈，線斷傀儡時，方知是鬼戲。參禪似兒戲，顛倒心難制，觸境便隨流，律身忘禁忌；爛泥不上壁，醉漢長倒地，惟願痛加鞭，牢拴牯牛鼻。參禪沒結局，短販隨流俗，製衣轉為裳，彈琴不終曲；圖他小歇場，享箇便宜福，下稍如此流，路遙知馬足。參禪去藥忌，心病休增熾，乘言喪本宗，滯句迷玄旨；法愛不關情，悟來亦無意，如過蠱毒鄉，莫沾滴水味。參禪要起疑，疑與悟為師，如墜求離井，似燒急捄眉；路頭諳入處，箍底爆開時，一句無多子，芭蕉剝盡皮。參禪落思議，總屬識心意，分別起支捂，摶量摸影子；不解剝芭蕉，卻添駢拇指，註腳總分明，已落第二義。參禪心憤發，便有好機括，如人惡發時，放火將人殺；毒氣既攻心，命根應倒拔，莫學死貓兒，捕鼠眼睜煞。參禪信得及，休向外邊覓，若真師子兒，豈喫殘羹汁；成佛不繇他，如何黑似漆，立地便承當，一門超直入。參禪要師友，痛處加鍼灸，冶就巧模成，璞待良工剖；不是明眼人，錐劄徒生受，切磋與琢磨，親炙還須久。參禪願力堅，鐵壁拶教穿，誓死無移志，捐生尚勉旃；求深應遂意，理極自忘筌，鐵杵成針日，香飄果熟天。參禪休自畫，秪要加鞭策，莫愁半路艱，毋慮前途窄；根器誰不如，悟來焉可測，拼個兩三生，定然要明白。參禪助發機，聲色不須離，竹擊曾因悟，桃開尚破疑；圓通從此證，普眼頗相宜，不二門開處，花紅鳥亂啼。參禪須明理，理即法身是，毫釐有差殊，白雲千萬里；寶鏡徹無疑，金屑眼成翳，直下便承當，何容生擬議。參禪不執是，是與非何異，不但諍空言，抑且昧真理；師子解翻身，犛牛偏愛尾，打破是非關，是非裏游戲。參禪不怕錯，妙在自知過，一句絕狐疑，無可無不可；打正貴因邪，欲補先撲破，靈符到手時，造命都由我。參禪要質直，虛偽成何益，面貌賽春風，胸次饒荊棘；諂曲非道情，粉飾壞本色，因地心不真，果位成迂僻。參禪宜澹泊，嗜好天真鑠，清虛理易明，滓穢神俱濁；瓔珞粥可餐，橘皮湯好瀹，咬破鐵蒺藜，法味怡神樂。參禪行門辦，先哲為龜鑑，添石負雲舂，栽田博茶飯；臨濟自持盂，雪峰躬典爨，受用不知艱，終媿汗血漢。參禪有作略，智力能恢廓，轉變不尋常，妙用自揮霍；縱奪順機宜，殺活臨時作，如遇國手棋，別有超方著。參禪妙兼帶，偏正融相礙，針線巧安排，脈絡相通會；交羅珠網光，回互綺生彩，節拍妙相應，卷舒大自在。參禪要打徹，淆訛都勦絕，言句盡疑通，宗趣善分別；穿過險關津，拔卻閒釘楔，千了百當人，萬機流可截。參禪要操履，步步踏實地，事理貴雙融，矛盾即不是；途中好善為，家業從新起，拈起一毛頭，都有西來意。參禪知因果，動念休差錯，修證即不無，污染即不可；還他淨白心，簡點纖毫過，莫論野狐禪，不脫亦不墮。參禪要得妙，隨機成善巧，過水那濕腳，解走不觸道；閒穿花柳叢，笑聽琵琶調，還他了事人，七顛仍八倒。


石筍倒抽綠竹，豆棚忽引瓜藤，問我屬何緣故，釋迦傳自然燈。


不在昂如孤鶴，何言泛若輕鷗，縱到回機地步，鵝湖笑人逼浮。


都有一條坐具，無煩借座燈王，穿過魚庖酒肆，展開佛國道場。


胸次未銷磊落，縱然好事不佳，真個了無憎愛，心如臘月蓮花。


烏兔何嘗運轉，虛空那怕消磨，無字碑文難打，石人壁上摩娑。


出門笑渠落草，回途見我家山，六月峨眉千丈，倩誰移在雪關。


泉眼水流接筧，石邊筍迸成鞭，一飽頓忘百味，三竿猶恣酣眠。


竹徑夏憐蔽日，茅堂冬愛迎陽，脫得汗衫乾淨，風吹荷芰衣涼。


鬧市叢中合伴，剎竿頭上翻身，雖然無縛無脫，何妨繇我繇人。


截鶴續鳧信手，移花接木隨緣，鐵杵成針有日，針成鐵杵何年。


罵坐通身是膽，唾面一忍如灰，靜多生習氣，善用吻合本來。


妙翅摩交遠漢，驪龍吸盡寒淵，丸弄虛空萬象，大都率我天然。


問道如盲見日，涉世無風起波，聰明不了生死，甘心受拷閻羅。


歷劫筭來片晷，大千輥入戲場，解脫門門可入，牽渠不肯還鄉。


鵬舉依然控地，鶴沖宛在庭中，親見德雲面目，須彌不隔別峰。


筋斗且從人打，傀儡看是誰抽，底蘊盡情勘破，成魔作佛自繇。


竹杖旋紋有節，芒鞋綻底多年，分甚剎那億劫，一貫原是千錢。


精衛填河難滿，烏鵲跨橋欲周，解省些兒心力，還他看象截流。


山色面門指示，溪聲耳畔叮嚀，返顧不曾移步，果然親到祖庭。


磬折逄迎有禮，泛應曲當無心，斸斷井藤百尺，接起崖樹千尋。


受用千波百挈，相忘爾寂我惺，解鐫石頭作佛，試問那竅不靈。


吳門笑看雪練，胥江怒射春潮，問我今何所見，白雲半抹山腰。


劫數何曾增減，浪談過現未來，三世諸佛吞盡，思大口何鯨哉。


米鹽喫盡如許，光景剩有幾何，當面若還錯過，低頭枉費揣摩。


疑豈無因而至，悟乃不期而然，疑悟一齊冰渙，撲破補起青天。


至理無分三乘，真文不屬五車，拙夫寧為小技，烈漢豈蓄秘書。


未曉維摩一默，無聲早是喃喃，朱筆描成粉字，青袍拖出蔚藍。


香嚴一貧徹骨，無錐更道錐無，後來賺人上樹，笑杷成何規模。


有路還非入處，無家正好安居，就裏聊知貼體，過頭不學掠虛。


世上從渠毀譽，個中莫論疏親，剜出虛空骨髓，恩讎豈有二人。


沒縫衣裾綽若，無孔篴韻悠然，退步若知錯路，抬頭依舊觀天。


將謂難乎今日，焉有易于來年，烈漢一腳趁上，踏翻無底舷船。


善觸當鋒不犯，慣奉無物可將，雖是空如來藏，金珠車載斗量。


業惑分迷分悟，小根說即說離，大都不識休咎，穿鑿妄謂靈知。


大力渾忘擔荷，好手頗具辣辛，寧使剛刀截命，不將眢井墜人。


灰冷地爐剝芋，煙紅瓦灶催茶，清絕恐添詩料，淨瓶反手插花。


當路休呈劍術，到門且喫盃茶，舉意早先知有，不勞拈出更佳。


曾作瀟湘釣客，漁竿任擲西東，捉得甕中老鱉，夜來飛出成龍。


意路搜開百道，情關劈破千重，調御丈夫控轡，何愁醉象獰龍。


果正貴在因真，一是能翻百錯，獼猴抬入道場，古怪走而不作。

