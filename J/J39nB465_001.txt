嘉興大藏經（新文豐版）數位版, No. B465 子雍如禪師語錄


三頓烏藤被熱瞞。大愚肋下始還拳。箇中玄要分明露。也要時人仔細參。


忽聞鍾子落塵埃。擊碎乾坤似震雷。靜夜高歌欣自得。引來明月上樓臺。


猶憶挑包昔日忙。遊山翫水出雲鄉。揚眉瞬目皆三昧。大地無非般若堂。


經行坐臥渾無別。個事分明已漏泄。空劫那邊一著子。無舌人教向誰說。


參禪學道須堅心。二六時中要認真。驀地相逢親撞著。原來卻是舊時人。


氣量含虛萬象沉。水聲風樹應禪心。能從百尺竿頭進。枯木寒崖色更新。


春風吹起晝生寒。六出奇英舞玉欄。須信一番寒徹骨。老梅開遍好相看。


蒼松帶雪寒。曲折似龍蟠。庭際春生草。遊人仔細看。水抱孤村遠。山通一徑斜。不知深樹裏。還住幾人家。


策杖穿林撥落紅。忽聞清磬度秋風。再來只恐無尋處。好記懸崖一古松。


韶華經幾度。四十九年春。處世雖無偶。問心只自親。炷香消白晝。闔戶遠紅塵。痴夢從今醒。如如閒道人。


北城梵剎古。像設妙莊嚴。轉法何先後。隨緣任苦甜。不思不議妙。似有似無拈。問眾知誰會。堅持須合尖。


大道無形不二天。常光顯晦幾何年。鶯啼燕語禪機活。見性明心佛戒堅。障礙撥開存實義。塵埃暫息作真仙。果能悟到忘機處。信手拈來盡了然。


遠去參方甚是難。晚歸山寺莫安單。中宵露坐心同寂。萬里飄蓬味不酸。笑彼庸僧無具眼。錯看我輩當愚頑。清風明月荒郊。幽鳥啣花過竹關。


峰巒疊翠號清涼。煙雨幽深覓上方。踏破青山紅日現。從空湧出法中王。


中秋雖雨月還明。按指飛光道可成。霧濕紙衣原不透。虛空踏破好遊行。


山河大地布金磚。玉樹增輝月一團。憶昔妙莊成正覺。今朝公主現祇園。


廛中行。任縱橫。東西路百千程


廛中住。不出戶。懶逢迎無面目


廛中坐。空花墮。擬商量鷂子過


廛中臥。渾一覺。忽翻身好夢破


著意平生行業。顆粒滲漏全無。桂花香處最切。身懶心勤事疏。

