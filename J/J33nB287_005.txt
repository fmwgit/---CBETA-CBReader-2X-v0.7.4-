嘉興大藏經（新文豐版）數位版, No. B287 自閒覺禪師語錄


惡龍頭上重生角殃及大唐禍不輕此去南禪提正令生機活路任橫行


吒沙毒種產吒沙鶻眼龍睛嘴老鴉一派曹源流到汝大唐遍地是曇華


虎生便有食牛氣青出於藍色更高子在吾門今古上英風曾不減毫毛


頂門卓豎摩醯眼三會三登邁雪峰德合乾坤弘祖道超宗異目起綱宗


西江吸盡珠光出法界因緣不等閒此去好將吾道振管教一鏃破三關


西河獅子尾吒沙慣向人前弄爪牙選佛場中哮吼去江南江北起吾家


崇閣樓中子共居三呼三應話無虛臨機一句超方外萬派聲歸海上除


白拂拈來付俊英全機坐斷聖凡情摩醯手眼揮寰宇正令提持振祖聲


一喝當陽振祖機爍迦羅眼不能窺吹起少林無孔笛六十九人把手歸


文彩全彰少室春山河面目一時新逢人伸出擎雲手香餌鉤頭釣錦鱗


龍淵浪裏錦鱗多其奈憨憨睡虎何一日爪牙輕露出從教平地起風波


保社入來機契合罰錢出院絕商量江南江北聲光遠更解將身北斗藏


相見何須顧鑑咦眉分八字絕端倪手中黑漆烏藤杖會合風雲好指迷


南山鱉鼻蛇咬殺玄沙虎纔入龍淵易鱗甲猙獰兩角撐寰宇


曇花瑞現劫初因大抵根得深雖有香風透塵世固宜培植護精神


睡虎憨憨未露牙足為吾室一當家卒然哮吼驚群獸太白新開一葉花


一條拄杖成龍去堪向乾坤為雨霖好手手中呈好手紅心心裏中紅心


拈花漏洩劫前機今古令人莫可窺獨有越州陶太史山鳴谷應諾真歸


透盡雲門一字關芙蓉門下許誰還室中推出杜田子一任禪和問米山


昨夜三更著賊偷眼親手辨一場羞信知不犯鋒鋩去奪食驅耕得自由


鴛湖脫白入芙蓉親受鉗鎚氣已通自是布毛機契合鐵蛇慣引鬥獰龍


心印印來已六載今朝始得汝親提印文變化看時節會合風雲事事宜

