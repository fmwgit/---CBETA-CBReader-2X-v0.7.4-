嘉興大藏經（新文豐版）數位版, No. B239 吹萬禪師語錄


或問命者何，出入暖與識，三者次第來，唯識乃始作，識動想緣生，出入息成就，暖氣由息彌，此則四大具。所以十二因，鉤鎖成三世，劫流若恒沙，沙盡劫猶在。何乃諸眾生，長迷不自悟？非獨吾教然，三家原一爾：在儒曰知命，在道言復命，釋故曰傳命，親切莫加此。惟冀諸學人，知命當求復，復己命不傳，還我無聲臭。菩提圓覺心，涅槃相如是。


佛說歡喜日，鉤錐齊放下，所以令營盆，百味從此出。一輪當三五，如隱身三昧，體用咸收攝，是名佛歡喜。妄情不肯伏，恒起內三業，恃氣成虛憍，是名目連母。伏情返乎性，性依白淨識，蘊使皆不生，是名飯僧眾。當知目連孝，人各皆具足，法如是供養，平等無疑惑。


青山頂上一樹花，觀者只望紅英來，誰知花從葉上開，復誰離葉論其幹，幹雖樹身固自然，非根無能得潤發，所以五蘊及因緣，本末還他一株樹，生兮無明緣行去，滅兮色受想而來，觀者只在樹邊研，莫識青山原自在。


多羅了義法，其旨在言外，一向肖蠹魚，于法何干涉。若采文句身，即句而演理，理悟歸本源，心法無所有。入此佛圓通，光滿塵沙趣，如一月中天，川流皆自得。心性是何物，教人擬南北，會得頻來機，宴無不是者。草上有瓊樓，雙眼不能見，披月帶星行，懷寶乞他市。以此妙蓮花，曉說窮兒喻，肯歸就父時，步步常自在。堅溼暖動物，本來無覺知，何故雜識陰，而起諸妄想。妄想一生矣，潤業不能了，幸得無位人，幻我真三昧。一入性海中，灼爾紅輪現，卓越出蒼穹，上下何殊別。浩浩碧流波，輪轉何曾已，誰在不已中，攪成三昧水。苦海石蜜甜，火燄寒冰冷，說與觸途人，不可謂無作。一自華嚴藏，脫出香海印，花落閒鳥啼，風清明月墜。有時林禽飛，有時林禽宿，飛宿不同時，問取枝在否。客身離枝久，本來昧卻無，白出而青入，莫怪家犬吠。我來開一徑，再不得亡羊，岐路令人迷，佛法障人眼。荷葉灑清香，松花食可飽，不入功德林，生相倩誰棄。所以無行作，覺法自性性，出自獅子絃，一彈驚百獸。恁麼而行腳，隨波適智用，把柁生滅中，何常有生滅。


有情無情咸一器，誰是綱維有無者，百花春到黃鸝飛，萬卉陽回白魚戲，飛躍不同上下殊，問取青山並綠水，一器空隨一器空，一一器中空何別。


六箇門頭一樹花，根蒂無知任分別，互用串成潤業生，淪入五趣教誰替，多羅義了肖豹文，播迦空處如虎變，鬱鬱蔥蔥難自知，舉似人前只者是。


落花流水亂春風，路上行人抱明月，花如明月景一如，多足蜈蚣不並得，火燄說法佛佇思，鼓聲傳語天帝聽，日用尋常不可量，一性之中無物捨。


取捨在境不在心，兩足安能離大塊，水到成渠明月投，隙開有空清風至，清風明月不曾來，渠水隙空亦不去，見聞覺知本無生，善用頭頭觀自在。


音聲不在語言中，形色何曾四大裏，百萬塵勞隨好生，掉臂原來度無極，扁舟夜火秋煙冷，空潭霜樹蘆花白，淺水歸來傍月眠，誰是漁人休歇處。


忘心除境靜，何曾識浪遷流非是動，陶輪在手我空行，維摩世界難分別，問取木人石女聽，駕起泥牛鐵蛇走，活鱍機關孰比倫，珠在盤中隨便轉。


問余日用用何事，饔飧行住及坐臥，太空本是無事人，鳥啼花笑又流水。


頑石偏能識至人，不是生公不相識，應憐蛙聲苦且輕，未明者箇苦無量。


冬日寒風秋日霜，雪上烏雞誰使然，智者不隨變態遷，終日變化而無用。


性中有覺海中漚，山河大地從此起，果然得箇好兒孫，頭頭觸著金銀庫。


薄梵仙陀何處尋，只在老僧拄杖下，東打西敲總不知，又是阿誰來聽響。


凡夫早已敷華座，聖賢猶自苦婆心，所謂知事煩惱多，不知事者瞞頇過。


一心一切心，一法一切法，因法故說心，無法心何有。是心亦非有，是心亦非無，非有非無中，法法從此起。是法亦非真，是法亦非妄，非真非妄中，心心從此住。是心不是心，是法不是法，五陰十二入，十八積聚義。有無俱幻對，真妄同影合，打破有無關，真妄隨緣露。妄現密菩提，妄現真如佛，八萬四千門，塵塵琉璃地。真現生死根，真現煩惱本，百億須彌山，事事皆無礙。煩惱煉真如，菩提銷生死，以相填道路，敲冰來煮水。鑽甚金剛圈，吞甚栗棘蓬，恁麼會得來，一碗閒茶飯。凡聖猶如戲幕人，事事物物直如此，扯斷繩索趯倒臺，一一從頭假透底。


天不雨珠，為我心珠，天不雨玉，為我心玉。男兒若有淨肝腸，可是聖賢諸佛具。時節到來漏一些，十方法界彌真氣。化作風雷惺四生，化作甘霖潤九地。不然徒為賤丈夫，絕倒人間何所似。


一籠竹一卷山，榕樹小石臺寬，不向你道，又說吾慳，分明直是者些兒，南北東西任往還。


喜坐禪，來坐禪，兩輪燈影照四壁，月初圓，開口成外道，揚眉落二三，要知吾家真消息，日上三竿猶更眠。


我愛寒山子，拈語不粘唇，因風吹野火，喚惺眾生心。又愛拾得子，言麤而理真，言麤令人怕，理真令人欽。豐干太饒舌，寒山太做作。拾得雖風狂，去後無蹤跡。好箇呂臺州，眼中添三屑。打鼓弄琵琶，還須吹萬訣。寒巖三貧士，卻也愛風流。在在捏空花，處處泛虛舟。一朝被人破，只得向石遊。問取均提兒，金毛豈是牛？廚下洗器者，解泛火中波。不吹離騷韻，便唱紫芝歌。衲衣披破雲，木履登愛河。相看只一笑，吾莫如之何。丈中獨無事，寒山傍雪飛。謂我閒些箇，勞他相似危。出錫煙霞捲，歸來泉石輝。不是愛如此，身心已離微。老人怕我笑，我怕老人哭。哭非陵行婆，笑是彌勒佛。一箇肚皮大，兩眼光如燭。手裏把豬頭，舌上青蓮出。窮子不就父，含飴枉弄孫。箇裏須知機，可中自有人。何以樂吾趣，笑指松柏新。吩咐善財兒，無勞過百城。紅塵飛野馬，朽御莫可把。擬欲烹小鮮，誰是陶漁者。不然化人居，虛心不肯下。歸之塞上翁，得失無生也。野里有人家，輕煙深樹杪。溪鳧岸上飛，停停落箇小。園翁不厭貧，山叟豈辭老。我去喜相逢，笑殺芝蘭草。郭外羊腸路，灣灣曲轉斜。薄暮馬蹄輕，行人不耐些。綠火山頭出，驚心入鬼家。回向月輪孤，滿地灑銀沙。


樓子道人逐巷求，誰知彌勒醉高秋，一聲唱惺西來意，你若無心我也休。


漚生漚滅原在海，設無生滅漚何從？我身浮遊天地間，且有大覺在其中。誰信空生大覺裏，四海又向空中起。何如覺破此幻身，幻與非幻同生死。誰同生？落花啼鳥嘯陽春。誰同死？翠柏蒼松溼秋雨。日用尋常是甚麼，昧卻依舊從頭數。


泡幻雖不實，卻在泡幻中，隨流固不礙，痛癢豈無蹤。既是痛即我，癢處孰非儂？古者四事供，藥石可為功。牛乳曾潤佛，詎敢執其空？所以居士巧，能調四大通。藥還非藥本，病全非病容。為報知音者，雪火一爐紅。


初夏既念日，我佛長男生。余以受請故，率眾臨菊隱。菊隱雖曰庵，其崖號和尚。不知自何代，相傳及于此。庵中有主人，歷然融然者，天親與無著，皆出陳氏族。久來親函丈，所以重復延。入院纔三朝，經行于溪岸。其日已崦嵫，流光橫飛度。政于絕頂間，化而為兩輪。光則內虛明，外而旋火焰。眾見斯瑞已，各贊為希有。畏愛猶未卒，忽聲如天鼓。一椎再不擊，于地皆震動。繼而揭周易，離為火，變以六二爻。曰黃離元吉，辭謂擔大業。文明于後世，上治及下澤，普利無不到。我觀法器根，唯有誠與信。天垂象以示，策進無愈此。天鼓尚說法，心性尚文明。得到中虛已，事事真無礙。我以如是說，領荷天中教。勿謂余饒舌，自有證盟者。


靜坐獨無事，誰參五味禪。一聲鳩喚語，呱呱是真傳。即此物，非他物，鼯鼠曾指逍遙窟。


天公不見過，總為肚皮大。誰有分別心，雨暘各其所。既是大慈悲，法堂當剖決。多處不須霪，少處如意落。


入山住得四十日，十日寒兮一日暴。不覺深夜煙雨中，慧光靈靈忘損益。閒來無事讀莊周，多羨山人老白頭。金闕銀宮不足貴，義臺路寢卻成憂。兩臂已知輕天下，況復吾身先之秋。清冷稠木及廬水，卞隨務光北人矣。早知珠林別有春，怏怏徒勞速其死。


天上雲似山，地下山似雲。不識雲山旨，勞勞虛實分。積氣以成塊，蒸塊復成雲。無何而上下，不分而有分。我已見佛性，性地非空形。水火及見識，七大全而真。以此方知幻，知幻知佛身。圓通非有隔，無生無不生。


余獨偏愛書，又復偏愛字。非是性偏愛，古人亦如是。晦堂無餘金，卻有閒書史。擔囊兩竹籠，妙喜稱之至。所以讀古書，則與古人居。所以頌古詩，則與古人期。孔氏之家訓，學者亦可師。唯有坐禪箴，又不當如此。見山不是山，見水不是水。但得透過來，依舊是山水。幻人寫幻字，幻人作幻書。遺與幻人讀，讀之成幻佛。幻佛既屬真，法王大地身。五千四十八，則則是傳心。眉毛原來直，鼻孔亦非橫。風流自不得，何關萬象形。


秋風凄，冬風吹，木葉飄飄亂如雨。為是葉來風上飛，為是風從葉邊起。有時葉落風歇腳，山色寥寥誰是你。


愛日清，山色寒，野老何曾斷火煙。閣底煨爐烹芋粒，鐺中煎水入龍團。從他李泌汪若水，到此旋知世界寬。


樹葉黃，霜風燒，唯留楓色似春桃。不知根性自然紅，不知時令逞其嬌。夜來細問玄冥使，遍照光中不動搖。


何似松，何似柏，柳綠桃紅不是久，顏色冰聲萬木凍。雲黃天下雪，澗底溪邊骨力強，嘗伴芝蘭相俊潔，禪和子，聽余說。


薰風香，蒲劍綠，白雲煙裏夢初足，下榻扶笻問遠人，欲之白下橋頭否？詢道行腳事如何，月影蘆灣浪花續。


學道不離心，離心不見道，認得真心處，豁然通三要。無非即是戒，無亂即是定，無癡慧日生，何必尋經論。是心亦非一，是心亦非三，心尚不可得，阿誰心外參？參與不參等，心與非心一，端的在其中，畢竟無巴鼻。呵呵逐影人，馳馳徒勞力，誰知草鞋裏，是渠真面目。


四大相聚，造色圍空，空中幽隱，上徹下通，積熱成氣，積陰成血，順則鮮紅，逆則潔白，所以禪人，效普賢願，書血成字，微塵中現，微塵有經，不離一色，多寶全身，恁麼乃得。


追尋者箇義如何，觸處逢渠秪恁麼。尊貴尚嫌千口少，貧窮猶恨一身多。鏡花燦影非唯識，水月幽清豈末那。沙界有情雙眼底，等閒泛動湧金波。


一尺龜毛十寸深，無端月下自成陰，隨緣到處皆稱拄，方便由人話作心，熱鐵不離泉裏凍，寒冰直在火中尋，能將沒手拋天地，戶戶門前觀世音。


籬邊香細暖風來，小樹銀紅花自開，消息已到靈雲手，摑動須彌把賦裁。


靈英點就芙蓉色，不犯枝頭也大奇，覿面相呈來意好，香風穿過綠楊絲。


因緣乍結胭脂嫩，謹守香唇不敢開，為報單傳關捩子，輕身才後落梅來。


嬌顏露出非干色，葉上輕紅豈是煙，開卸尋常人不訝，都來昧卻粉牆邊。


動口無言笑滿腮，幾回香自樹邊來，一枝折向窗前過，惹得遊蜂上講臺。


野情恰好東林玩，夾竹紅花帶笑開，問取宗門一句子，春前不昧臘梅來。


花神窈窕弄陽春，朵朵含煙樹上新，輕薄不隨流水去，落殘猶傍老山親。


春到林園暖日遲，門前花萼忽橫枝，拈來道破東風意，萬紫千紅一笑時。


經行未到東山徑，滿目繁英已照人，老衲不妨花葉墮，翩翩蝴蝶賞芳辰。


花鳥和人一樣紅，秪緣人在此花中，翻身不怕風流礙，雲月溪山到處同。


冽風陣陣鼓寒霜，玉甲無端落歲狂，多少行人看是雪，不知春水賴渠藏。


輕綿乍落黃雲下，山色層層帳白羅，野衲閒時雖似雪，何如親向雪中過。


竹葉青，竹葉綠，青青綠綠觀不足。風舞動，敲我耳，梵音海潮和煙起。揆其根本節節空，卻也隨緣知箇裏，老僧竹，竹老僧，何須更問情無情。一顆圓明只者是，任運瀟灑四時新。


蘭花香，蘭花清，清清氣息香滿亭。我過階前若不識，無端鼻孔又通神。怪來莫訝老湛堂，巖桂曾傳太史黃。喚作吾無隱乎爾，撒手回頭歸故鄉。


杏花紅杏花白，春風粧就好顏色，不因時節喜相逢，歲歲風流何處洩，老僧冷眼直一看，昨日纔濃今日淡，還我根底一枝來，明年又鬥春風亂。


傍石隨江任意裁，幾回風浪代春催，一枝帶雪纔驚放，滿架墻薇鬥月開。


指窮薪火不相遺，金粟和光雅順時，遍照此身心是慧，佛華甘露世中飴。


依他門戶總成癡，脫盡簾纖我自為，只須頭尾都埋縮，一任顛狂似不知。


問我生涯無箇事，隨緣放曠匪膨脝，作用眼聾鼻又啞，笑殺寒松隊隊蒼。


野老家常只自覺，粥飯饒餐米不殘，臥得雪林寒似火，噴鼻梅花香滿川。


有舌無口難說話，燈籠露柱各自知，還他一味相應草，流水行雲在處奇。


三十年來覓此難，誰人弄得巧成憨，于今變作金剛手，搖動虛空徹骨寒。


從今一日不離山，指掌崑崙任我攀，玉線抽牽空匣裏，鴛鴦飛舞野雲間，坐中日月燈前影，眼底人天鏡上斑，縱臥渾無兜率夢，鼾聲震得老僧閒。


細雨瀟瀟山色秋，深林閒殺老陀頭。上堂無事頻敲唱，半偈天花滿四洲。乾殼輕輕舊夢裏，彩雲閃閃畫圖中。試將扇影方樵鹿，到處人天海日紅。


陶潛冒雨增豪趣，茂叔簽文更述奇，知他原是隱君子，招引同儕把韻推。


當年漏逗幾多時，此日門開只自知，問取者般何所有，不拈拄杖便揚眉。


昔時解醉寂寥酒，那識頭頭自縛纏，不是一覺如紛碎，幾乎昧卻掣顛仙。


野馬紅塵事有無，都來著眼不成麤，遍地黃金開佛面，癡人猶礙笑浮圖。


拈椎豎拂尋常事，心境繇人會我機，錐下莫能知痛癢，白雲依舊滿柴扉。


春來花雨亂飛忙，幾度人情殆可傷，幸得枝頭無箇事，逢人敲打漫商量。


三三兩兩沒來繇，到底還他事未休，我若無情雄一棒，淡煙籠竹便生愁。


昨夜樓前看放花，今宵燈火在誰家。未明者箇徒瀟灑，昧卻黃金覓浪沙。


昨日晴如火，今朝雨如冰，火時日氣太熱煞，冰時雨氣太寒生。深山獨無事，寒熱也著侵，侵時老僧不回避，隨他寒熱露全真。全真露卻如何？正恁麼時不恁麼，蓋色騎聲天地外，風行草偃奈渠何。


人道肥甘濟市朝，壤餘何處不成驕，豈如草舍雲峰上，木子烹芹味最饒。


當年行腳楚荊來，入坐荷香滿袖開，野蔬鼎調誰作味，山椒一粒勝鹽梅。


坐臥雲霞況逸多，逢原左右採樵歌，一枝摘向行廚裏，碧影清光六味和。


萬錢一食箸猶難，誰向肥濃把味寬，菊隱山頭清素雅，菜羹無恙是身安。

