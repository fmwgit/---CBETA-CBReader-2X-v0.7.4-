嘉興大藏經（新文豐版）數位版, No. B456 通天澹崖原禪師語錄


臨濟當年顯大機三玄三要絕離微頂門突出金剛眼殺活縱橫八面威


烏藤七尺活如龍倒用顛拈疾似風今日山僧親付囑萬年從此振綱宗


荷擔大法已多年今日何期得子賢拄杖一條分付汝任從拄地與撐天


當年臨濟三遭棒大愚肋下痛還拳會得個中端的旨提綱振紀祖燈傳


西來大意覓無蹤情識銷鎔一貫通但得胸中無罣礙紹燈續燄闡宗風


錦鱗養南海頭角喜生成密拶翻身去興波雷一聲


本來佛性原無二戴角蒼龍出海門辟歷一聲喧宇宙為霖為雨潤乾坤


靈明覺性本天然個事何曾有動遷勘破威音前句子頹綱重整利人天


莫邪在握莫遲疑信手拈來劈面揮揮到我人忘所處山河大地悉光輝


見見見時非是見聞聞聞處絕無聞豁開頂眼超三際佛祖來時一口吞


妄即心兮心即妄覓心無處妄何存翻身踢倒崑崙去天上人間任稱尊


祖師心印鐵牛機印破當人本面皮若遇張王并李趙不拈拄杖便揚眉


參遍諸方老古錐禹門平地一聲雷九洲任爾興雲雨潤醒群萌祖道恢

