嘉興大藏經（新文豐版）數位版, No. B224 嵩山野竹禪師錄


十載梁州道自箴死心名已重叢林此歸還見衡山月曾照洞庭幾尺深


鞭指高天走白日魂消石虎血流出亞池派派汎湖湘百代鯨波翻崒嵂


霜敲萬尺湘山竹空曲檀欒是幾年和根落在桓伊手一笛梅花楚水邊


鐵拳揮破蒼蒼面一色煙空飛紫電多少東瓜瓠子禪爭逃開聖一支箭


朝聞蜀客向夜郎昆明池上餞行裝手中百八君如用舌吐蓮華十丈香


自說句章契理來閒花落盡又重開如何不屑當時屬水目山頭卻放獃


不貴當年推枕子牢將四分束身心年來練得如蟾淨別樣清光照北林


聞道不行驢馬腳山中高臥笑南參為僧即到無生死當日何須五十三


黔山靄靄雨中天遙憶故人赤水邊飯罷烹茶茶未孰一聲歸雁落秋煙


清水塘邊艸如煙倚雲樓閣淨諸天夜來人憶三更冷誰看輕風吹白蓮


夜夜高藍峰上月秋暉先照獨山來鬻茶話舊知何日兩地寒風吹綠苔


昆明秋碧清如鏡煙蘄天空月下來寄語故人須就道快扶輕策過徘徊


雪斷廣陵淑气催尋芳拾翠向莓苔渾源如憶當時約快著芒鞋策杖來


前有華亭後慈玉孤舟一繫何榮辱他人不解追遺蹤莫莫朝朝船子曲


太華峰下昆明月金馬坊前漢使碣夜靜誦經月上來蒼然照見古人骨


麈尾高揮談四部淨壇冷坐論三空麻衣老大成何事不若安眠白晝中


擔折知柴重有由如何不悟令心憂尼山若是詞壇客未必師人十二州


我祖西來傳法印黃梅洗刷更精微自從印破東山月萬里蒼然揭素暉


煙樹蒼蒼月色微秋天一雁向南飛此情遙寄哥舒翰玉露泠泠在釣磯


葉盡疏林秋已促園中桂子飄香玉不見吾徒過嶺來渡頭聽唱華亭曲


感君遺我扇頭字中有熱腸豈偶然他日誰編高士傳清言未必別為篇


獨坐深宮求佛理好將寶劍剖無明等閒識得非他物好笑靈昭也浪名


形聲未兆理俱全切忌從他物外牽聖解凡情都莫取此時方信祖師禪


相逢一笑舊黔南別去春花已見三信字雖然頻寄雁不知何日話松龕


白首窮經欲學韓青鐙永夜對闌干雞囪啼出殘更月猶自依依未解冠


枯腸搜盡答雙槐為愛新聲遠寄來猶說前年天目嶺梅花正向雪中開


梅花樹樹旁崔嵬雪骨冰衫映石苔不得陽春回洞壑如何一片逐風來


天篤談心喻指月指頭非月月生明若將暗者為明月依舊從前汩死生


一夜西風逐雁來千山巖桂映秋開幽香不為遊人醉山谷如何得意回


近日法綱將委地蒲團只是念張商自憐好箇清涼室恐作鐵圍鬼子場


一劍頂門血滴滴回頭不覺濺羅袍身前曾共三生石今日無明當下消


不貴窮機貴轉身當年供奉已消塵眼前豈是無相識能到大賢有幾人


挂冠歸隱禮空王忠孝又尋寂滅場周子留衣亭上偈何曾一字貴韓昌


久欲歸家歸不得今番歸去卻無家不如放下歸家句一任優游到海涯


一寒徹骨還如洒況是無家野鶴兒若問風流何處得慈雲一棒破頭皮


君言徹骨還存髓我道貧時髓也無好向人天開隻眼清名也自播江湖


曠大劫來一幻身今朝看破是浮塵普門示見隨男女宴坐華堂好繼秦


一從白社廬山中人世千年別遠公今日將軍身再見依然談笑舊春風


輕身重道學無為玅在今時惟自知若問自知知底事無根樹子糝春支


禪房三次論無生利鎖名韁一洗清只飲曹谿谿裏水從今無意世中情


沙場百戰逞戈矛洗盡風塵已見休卻問蘇黃何處得谿聲巖桂啟雙眸


動靜雙忘入聖流張帆性海任春秋何須更過涅槃岸潦倒高棲明月樓


當時生薑辣洞山清名從此落人間慈雲副寺還剛直竟日何曾一破顏


祖佛叢中中毒深一腔惡气噴東林此番結下驢年友間弄瑤琴太古音


何為法眼破沙盆此語分明是道原桂子從今香宇宙石人聞得也消魂


少林華綻不萌支香霧重重繞石籬報汝佛心知道不瞿曇法印自今時


竹杖敲來血濺衣嵩山別是箭鋒機還拳不借那吒力好向青峰詠落暉


山海沈沈曉日紅一聲清聲出琳宮楞伽讀罷全無事臥看閒雲過嶺東


宮牆珠樹接嵩山寶葉疏疏蔭大還直共莊生椿不老餘會也得護禪關


為僧心了是精修莫把虛名落世流真如木枕堪龜鑒直到真如得便休


隨侍巾缾已十春殷勤曉夕拂空塵何時摸著九峰鼻始笑板頭未了人


監寺名垂切要知金陵之則复何疑雖然潔比冰壺月不似高翔鐵鷂兒


不暇臨池學艸聖揮毫落紙便塗雅雲煙未必龍蛇走空道山陰第一家


鐵石為心可學道龍驤虎驟起家聲何妨一缽三千界隨處法幢接有情


佛有恒沙方便智娑婆國土閒游戲揭開理性示真常實相堂堂無位次


錦鯉千頭奮鬣來桃花三級怒春雷龍門若不施全力依舊爆腮點額回


秋江日日碧波流道者無心仝水鷗回首樓前今夜月清暉如洗照芳洲


雪薄香寒送早春鳥啼空翠入清晨曇華山裏天然足了得人閒一夢身


倚城禪室散幽香庭下海棠看正芳一度聞來穿鼻孔如何還有別商量


杵聲處處送秋光醉芙蓉別樣香開眼堂堂無入路不知何地覓心王


山東萬里向西來未必孃生夢眼開好去峨嵋山上見一輪孤月在蒼苔


伊魴眼裏著須彌太末眉閒貯酒危引得鐙籠開口笑不知何日是歸期


亂峰裏寄殘身鳥自啼花艸自春物外高人如幻息何妨攲枕臥松筠


芙蓉拔出明如雪直剖先天混沌空此空剖後來相見始笑燕然勒石功


土木勞人可罷參汾州門戶未能堪胡僧近日知何處不見重來激指南


盡道嵩山歇晚參方來雲水力難堪僧堂好箇慈明鼓竟日無人擊嶺南


笠挂南雄是幾時杖頭消息少人知鬼方好歎無靈物笑殺月峰老住持


風來桂子遞秋香物外高人臥艸堂細論長松當日事回頭月色上垂楊


學者先須不自欺千章松裏破深疑悄然摸著虛空面題字傳鐙也可期


不識真機何處是雲流洞口也分明江湖多少南詢客只是平生滯化城


徼外相逢一笑休解人何必在多秋青山有約須歸去月白花黃好牧牛


撲碎雲中師子峰此生也好繼先宗缽盂不是人閒物漫向寒潭制毒龍


竹嶺茅茨久掩關無將鶴髮去人閒黃精白筍長知足僧史之名也是閒


無景林中牧白牛秋春不計樂悠悠嬾添水艸祇隨分好笑池陽老比丘


萬事如何純到一還須靜裏自家看忽然看至情忘處明月皚皚在指耑


百事無關世外春三衣一缽也隨身辟塵珠子明方寸好向錦城出示人


先德門風如不切吐辭未必可為經只宜三尺明如雪山鬼無能逞性靈


淨如秋月是禪心一枕間房日色沈才把缽盂烹白水不知野老正相尋


無我無人無壽者清源一幅無人寫雙空空後是何空一把鋤頭住林野


白石巖邊曳杖藜春花敶敶落幽谿谿南回首是何處一帶寒松老鶴棲


山徑迢迢步委蛇蒼蒼花木也徵詩碧雞坊下青苔石傳是王褒舊日碑


陸羽盧仝舊有經烹來七碗醉還醒嵩山欲獻打門客倩汝擎來就竹亭


高峰室裏靜無塵坐聽啼鶯報曉春紫蕨新新穿破土折來便好待佳賓


渠無國土歸何處面目分明也了然不信請看江上月清暉夜夜蘆花前


北禪私宰白牛兒縣裏來句要納皮脫下帽簷分外別何曾節外又生支


記得盤龍分別時杖頭消息汝曾知如何十載青山外方寸依然未破疑


雲開一笑入青天不是他家五味禪自此銀河秋月永寒光靄靄淨無邊


午夜挑鐙坐碧紗客身如夢在天涯谿聲忽醒從前事長嘯松門月色斜


自理絲綸上釣臺青煙白雨集還開谿山笑我三千日未見金鱗破浪來


鄉關一別幾經春公極人臣我極真欲問真僧真實理回觀此理在君身


羽輪才得駐東林又聽明朝灞水吟一夜盤桓須盡意莫教前路思偏深


談笑天涯也有年碑文白字已重鑴大家攜手松亭上閒看微風動白蓮


道在己躬不自知登山涉水卻生疑靈昭有箇平生語百艸分明是祖師


河沙偈子斗山高總入香園一兔豪字字書來無盡眼到頭未必別塵勞


身經幻夢醒無期漚滅漚生是幾時好把趙州無字看不須別處覓靈犀


大道如何卻坦然不須竿木著身邊他家別有清機在漫向蘆灣喚釣船


斗大茅菴住此中間收樣芋未為窮分明好箇清貧調笑殺山前白髮翁


三餐鬻飯無他事一架琴書對酉卮悟來即是真消息何必青天又起疑


艸鞋未入白雲門三十葛陂打痛快忽然識得本來人好罵臥龍涽慘怪


百尺巖邊夜雨聲圓通面目也分明頂門若是無靈鑒仍是黑風吹殺人


龜毛拔得幾千尺兔角截來百萬鈞此語相傳人未信不如緘口過殘春


百事不關心自閒倦來曳杖向沙灣何須一擊頭皮碎別有生機笑破顏


喝底如能細揣摸曹谿鼻孔也不多從今歸去西湖月夜夜清暉在白波


一念消歸露本真根根互用便無塵只恐豪釐空未盡依然性命落波旬


酉注葷盤不礙道閒情野況自如如何須更問還家事昆海波心月照初


覓火逢煙未可休燄光須是徹牽牛逃禪必到情忘處海鳥無心得自由


鞭起鐵牛力未能如何與道得相應老龐鼻孔元無別摸著尖頭似不曾


香園潔白沒人住塵土腥羶往往多可惜形山無價寶委在泥沙奈若何


三生石共白雲峰一枕蒲團睡正濃卻被茶童初喚醒夕陽已下嶺頭松


曉日含霜露正肥塞鴻敶敶向南飛秋風滿地吹黃葉幾處樵歌隔翠微


春雨霏霏鳥亂啼吾家住在竹林西有人問道如何對一片閒雲散遠谿


相逢豎拂驗來耑多少英雄到此難若要清香香透骨梅花也得幾番寒


萬國風塵艸木悲橫擔一杖到天涯莫云荒服無知己細與君家和舊詩


昨夜三更月到囪南泉此語也平常野僧別有過人處一缽青芹分外香


一盧柏子平生事半缽糲羹萬慮忘野竹家常已道了任將此語播諸方


嵩寺蒼涼昆海濱門無俗客室無塵倦來又上蒲團臥閱盡人間四十春


幾年學佛空諸有衣下明珠識也無今日相逢仝一笑烹茶剝栗且跏趺


前峰漠漠散飛霞野徑蕭疏正落花蓽戶一聲閒犬吠世人也得到山家


勞勞學佛幾多年一卷牛皮也看穿不似道人無一事三竿紅日正堪眠


百艸堂堂涽祖師龐家面目別無為轉身便到忘功用五葉一花香滿支


身老無能報國恩蕭然斗室坐黃昏閒無異物消清晝只有陳年杖一根


不愛叩嘩不愛靜隨緣自適得深省森羅攝入大圓中一切聖人如鏡景


晚步平田四野春山家石室靜無塵忽然雲外鐘聲出好向堂前省夢身


千尺桃花滾滾流春風細柳繫孤舟有時釣得金鱗物回首前山月已浮


緊俏艸鞋入市來婆婆也自笑余獃家常元不添些子依舊低頭空缽回


鄰家犬吠啟圓通何事時人耳獨聾更向山中求解會不知日已下谿東


白髮持竿坐釣磯蒼山洱水送春暉何時破浪金鱗子一上鉤頭得意歸


一年一度中秋節惟有今年分外別孤月團團在汝心殷勤教我如何說


多年靜坐覓心王不識心王每自傷野竹室中三頓棒回頭滿地散天香


石霜已奪裴休笏嵩寺還徵自北心未必古今分兩路看來只是白雲深


世外高人坐白蓮心如水月盡秋煙不知亦有攢眉客直向深林訪酉仙


年年谿上弄春暉百鳥啼花隔翠微日出乘舟沿水去月來罷釣旁雲歸


不知嵩少為誰言見說神光雪裏論皮髓分來戊底事低頭下拜可酬恩

