嘉興大藏經（新文豐版）數位版, No. B311 天界覺浪盛禪師全錄


不問菴中主焉知逕與門幸詩先我過引水與誰吞試屐不疑峭探笻豈惜痕幽然成一曲正見古風存


隔江招手事此意久無聊未問人來地先觀自度憍煙迷兩岸失霜滑一枝遙但得超然往扶藜亦不消


巧以茅為舍疏將竹作籬湖光棲半幅秀色遶雙眉杖峭風前倚人奇天上窺潛形須忍俊發笑莫驚時


大有臨濠趣其如枯坐何鑿天成古澗遮地種新荷良夜自來月佳期或見波了然言外矣不用詰觀河


龍門高百尺植者意偏深一葉當秋落全收天地心凌虛聊撫手擊節待知音絃外誰能賞憑軒聽此琴


天下藏所以時與機自翻業已方外遊出處聲一吞甕牖轉日月竹杖挑乾坤深深謝今古敢恃青山尊


世久無歌鳳亦不聞弔湘而我竟何似俱慚聖與狂澗石何落落飛泉亦皇皇一躍還墮地空歎浮雲翔


我亦生斯世寧求別所歸區區當自盡有事敢辭機雖無君父責心輒繫安危一日立天地此恩難或欺


古人腹中熱五經按未寒搔首日伏几啼笑真無端賴此足自娛舍此誰砥瀾析薪炊飯後笑汝灶觚看


十年隨一杖所至艸離離樹是團焦屋石為無字碑此中休夢語別路有誰知兩袖乘雲起飛花點墨池


小窗收靉靆古澗送潺湲苦竹常留徑高松自護關眼惟憐白紙天只許青山出沒浮雲態惟餘坐看閒


今古皆如此山川遊不同簾垂黃落後人臥翠微中擊磬誰相和題詩自起風隔溪鄰友至笑破夕陽紅


紅爐雪水野生涯招客同消石火茶一葉秋驚天地夢千年核具古今花月留破鏡空搔首露滑縣崖試作家爭似東軒高臥穩半床枕藉傲煙霞


剌艇溪灘不畏疲岸峰壁立太嶔崎崖伸一掌三千界風奏群松十二時若問船從何處架漫云天不許人知漆園藏壑誰能負徹去虹橋任汝疑


博山雷雨過龍眠蟠窟騰空總電鞭瓔珞光中垂兩手雲霞洞裏只孤拳浮丘金鳳飛還息投子青鷹夢自圓赤腳油缾相見笑千秋一帶與誰傳


尚論宗門奇特事輒於遠祖不勝情五絲將絕誰兼命二桂中興獨主盟葉縣盤根千古峭太陽翻茂兩眉清兒孫碌碌盈寰宇幾識浮山腳下行


孤笻初試入雞嗚特地奇君獨出迎忍俊不禁溈老笑虛懷能發太原驚長干鼓角聲應在棲鳳霜花影自清且喜浮山當此局掀盤一著與誰評


相逢休去不妨奇豎拂輸他第一機不見門前楊柳樹無人問法自依依


袖中些子防閒藥留待他年毒達磨試問當年傳底事吳江隔岸越山多


昔年曾飲醍醐語今日親承啄碎機應是深心無底止重來相挈未歸歸


山頭老子年七十猶似西施未嫁吳絕世風流人不見浣紗石上獨噓噓


輕白飄飄一夜寒千巖盡鎖玉珊珊誰知妙極天工巧空笑明朝日出看


雪嶺遺風八百年木毬無恙尚欣然謝郎不在漁船上柳線垂垂曲水邊


偶聞九座萬千峰驚起玄沙艸裏翁拽轉故人青竹杖翻然直入翠重重


我亦登斯座誰為繞此聽忽然成獨嘯疑殺萬峰青


薄夜鐘方度盈城花漸新少林消息密半點不瞞人


江夢非襄夢吳山豈楚山枕肱看變態一片最孤閒


跡寄煙霞杳詩傳夢裏奇若將毫彩會負我兩莖眉


吾人所性全用舍有獨至其存萬世謀惟一知己地


大聖有隱憂乃知天下故坐折英雄心能先其後步


生平憐此杖砍斷銘其根珍重不堪看令人生痛痕一握天然節立處皆崑崙大笑鄧林擲坐臥承誰恩


憶我祖翁王老師賣身贏得一窮兒靈光舍利歸何處玉兔金烏漫著追


天下於今仰此峰峨峨曾出法中龍化生頭角知多少反顧都應拜上風


昔年曾見境中人今日為人滴血親無數好山天外秀一回指點一回新


貼肉衣衣怪石頭重岩之下定傾湫勝他谷老驅龍手倒慈明冷汗流


深翠峰前松獨奇日光掩映露珠垂分明滴滴曹源是領略還須法眼兒


結角羅紋透最難當機勘破卻閒閒自非踏斷來時路誰得縱橫大散關


此山作怪幾何年千古人誰不浪傳三十六峰齊按過石頭依舊未云然


三人弄影高峰立誰見相將深水行萬種青蒼齊側耳風吹秋葉說無生


百丈峰頭倚杖看雲飛鳥沒窅無端劃然一嘯誰能聽贏得風生六六寒


霜根七尺怪未倚擬登匡峰看湖水因知美才世所難乃更委蛇就知己今年作計住家山閉門卻掃閒坐止跫然空谷聞履聲披衣見客眉髮喜快談閩楚珣玕琪一洗白門十年耳儼然瓦仚奏塤箎遠方一端情如此文章不使神為交千聖寥寥竟糠秕縣崖相視心已傾君歸筆夢從此始他年策杖舞毫端此夢圓時只彈指


還山五月彀臥疾支杖臨崖不勝立試看秋山瘦孰多峰峰倒影畏風過聊且一笑一驚鴻三五橫斜淚碧空數聲若助予清遠不知肯入誰新卷俄見桃花鬥菊開悠然獨詠獨歸來呼小子書之歌之識我今年九日乃如此奇哉


山水有奇姿幽貞夙自負亦時懷隱憂未獲良人晤我憐窈窕情惻然返故步初見恍夢思如怨復如慕深感白頭吟素琴猶在御一撫心為悲再撫心為悟指月盟寒潭佳期勿再誤


天予者已厚肯自負其才況此二月春一年尤佳哉幸我所主人雅好能相催顧盻念樂事東閣還為開折柬致高友惠然皆蚤來石溪多古意劍峰誰別裁英雄固爾爾天下無足懷起而壽南山諸君各舉盃


浩然放棹入清流肯慕虛名犯飲牛尚有故人能擊缽夢中報我筆歸休


乍還如客已心安試召孤笻慰所難從此秪扶巖上叟莫隨雲水過前山


乘風疾駕小扁舟刺入煙波自在游一曲櫂歌還獨唱笑他天地一浮鷗


古人常慎密每欲自焚書深恐資奸僭寧為截舌愚


我觀上世時不知俎豆器至於禮樂興干戈亦復起


干戈生禮樂天道在其中隱處非逃雨乘時善轉風


密心制井田寓兵於農事不欲使民知隱微費裁制


環中而寓庸果蓏各有理此外恐離跂情田生荊杞


太易之為道一奇與一耦庖羲氏衍之天地復何有


艸野容吾放蒼天亦自開謳歌還擊壤風雅此中來


空桑伸足破青天曠古誰知鐵稱權漫笑一生無取與幾回接履忽翻然


世孰有心如此人生平委曲竟成仁小哉一語休輕視尼父于茲獨愴神


圯橋墮履是何機正惜沙中一擊奇用漢報韓還碎穀果然黃石不吾欺


時哉金口送途窮助發農山陋巷風嚼破杏仁何處種且收天地一瓢中


混沌至今非怕死漫將一鑿與鴻濛至哉捄世深謀者莫謂一場蝴蝶風


豪傑于時競發身阿誰獨不致于人一生坐釣春風裏暗護中興閣上麟


五斗何辭不折腰翻然歸去獨翹翹北窗高臥渾閒事千古涼風破寂寥


長嘯已教青眼醉微言還使玉山頹蘇門一去無消息入水聊除薪火災


鳳龍自可安天下要是漢昭三顧誠不負平生而後已君臣萬世見交情


歸去來兮武夷有山今必歸更不疑而直往寧待悔而增悲振孤笻之長策峭雙履而高追秉吾心之確是謝異見之交非出紅塵而掣肘入青靄以摳衣泛三三之玄曲躡六六之離奇孤峰坐斷萬象亡奔昂藏其行迥絕其門蘿幃未卷竹榻尚存甘泉可烹荈茗盈樽或點石而聽法或飛花而破顏雲閒閒兮淡泊鳥幽幽兮間關妙萬物之信順虛一空而靜觀隨芳草而朝出逐落花而暮還咀天地兮粒米乘秋雲兮磐桓歸去來兮請畢世於茲游山山水水兮如是詎逃雨兮他求臥煙霞以自逸忘生死之殷憂笑古洞之遺蛻留絕壁之藏舟或持寒木或掉輕舟玩潛蛟之舞壑撫野鹿之經丘能各適其所適可源源而入流知生平之出處庶志趣以行休已矣乎大事因緣自有時豈可容心於去留胡為乎遲遲居山兮夙期感少林兮葉落返本地兮耘耔歌櫂歌兮何曲且兩濯兮興詩山嵂嵂兮水洄洄春回寒谷兮復奚疑


莫怪世人輕笑罵自家笑罵許誰知如今臥疾更無賴墮落生平兩道眉


幾年不見曹居士手裏數珠奪得無痛切聲聲親救我羅山石上夢誰呼


奇雛翻然出幽谷飛來高踏琅玕宿秋風初響金井欄梧葉珠垂供美餗下聽鴟梟剝啄聲競爭腐鼠心不平上窺忽訝青山墮啞啞亂叫群栖驚阿誰推枕夢初起風遞蘭幃沐衣履噴桃一笑天破顏雷雨昨夜開後山


嘗愛雪竇詩二桂生寒翠因之念少林心髓輒如醉一花開未休五葉還同致乃今風氣衰感慨生予志策杖追西來振此宗無墜


前春出我閩吳楚幾成隔恨無長風乘摶扶此六翮大法繫時機遲疾固難逆遙想霜雪林應有不死柏行行重佳期不負吾夙昔


中原有鼓旗誰乎善作舞熊耳峰未聾喝之應媚嫵隻履雖西歸所遺藏故府使不遇神光特地如騎虎勢已不得下面壁良亦苦


異域來何事區區獨溯流三年適周興祗傲嵩山秋撥草瞻風色皮毛非所求知己是奇遘行藏幾豫猶安知千古下法印不吾留


天下多遺英一法焉羅織雖曰教外傳然終不可默飛潛密激揚令自迸胸臆感觸有鋒機神心莫掩匿卻笑畫餅人遇膳不能食


精氣斂天地歸根命獨榮行生方伏蟄一震起春聲於穆握誰手薪火膏誠明寸心千古義致曲性其情仲尼見伯雪不語平生傾


真者比珠玉似者等泥沙此中有由來切者非浮夸向上過關否岳頂藏雲霞迤峛紛灌莽誰信枯木花空憐萬里外舉手額自加


斯來穎水上景仰古風高有所重如嶽有所輕如毛此身能自惜潛隱甘蓬蒿吉凶盡陶鑄進退如桔槔至味幾吞吐世盡啜人糟


細讀昔人書才情各坦左善哉會心吟領略唯獨可天地托七尺古今看擔荷世波日益狂中流誰把柁吾豈無故哉信乎匏子果


文章有神協此道盟已寒何期志壑公舞渡觀其瀾東齋寄酬唱秀色誠可餐聲氣自相求毫髮天地寬中原有所主十洲皆喜懽


環轍不從他歇處可中誰復破天荒八公山下遺蹤在拱手爭看額有光


中原自是大方家嵩岳居然占一華我欲登峰觀氣象喜逢毘奈散天花


曾聞三尺定邊夷此地長城復倚誰君父於今忘寢食比來臣子欲何為


客山何似弔家山千載龍湖怒未闌厚責於人終薄己然猶血性逼人寒


大地驚危欲震鰲浮生何處腳跟牢洛伽原在風波上誰解乘流占步高


人皆羨汝得幽岑誰識如今隱者心四火出門丹枕在一鞭揮影白雲深野田鋤就堪遺種大樹培成足覆陰珍重神龍潛勿用時當空洞莫相尋


康王千古斂幽襟澤廣藏山那得尋谷笑愚公移不動簾垂洞上卷來深十洲風月圖吾壁三島煙霞許夢吟爭似縣崖飛瀑下一盃烹卻駕空心


浮雲散盡一輪孤正好扁舟入五湖尚有珊珊風景在看他撐破月華無


女子身中入定時文殊謾自擲鉤絲罔明衝浪便吞卻穿在瞿曇柳外枝


生即無生已兩關誰知平地起高山商量極處忘題目伎倆窮時意自還


庚星一點最高寒北斗南辰作麼看八角磨盤空裏轉幾人不被眼光瞞


歐訥風流已擅前令人千載想猶玄不知當夜談何事相對清燈太儼然


博山先師曾罄欬玉山之言猶記得急水灘頭拋竹篙溺殺無限英雄客雪關承嗣稱冢子何忍折杖輒蚤死父兄一點存不存問我同參劉太史


雪霽月明山夜靜蕭蕭班馬入光幢病僧榻上迎高客奇論風前吸大江敲落燈花春夢醒拈來墨艸拂心降冷齋白戰空千古無奈疏鐘過碧窗


謾道毘耶已杜機圍爐鑄劍火星飛龍湖一浪楚江起多謝春風上布衣


一葉落驚天下秋孤笻特地更誰求廿年耳聳雙峰髻今日親瞻百艸頭古徑風清非用掃寒江月朗不須鉤比來未可輕相觸恐詫山中老臥牛


浮世共雕水雪事慚予四十二年生曉來光射眉間白笑見山河徹骨清


中都自是潛龍地大士曾茲示現來應以帝王身說法手提日月向天開


神駿讓支公法開以醫寓圓光送道子惠欽乃學塑東門既阻塞便向西方去千峰又萬峰藏身有別路丈夫超一切一切自回互六龍非優劣何況本無住腐士執優孟鼓瑟成膠柱猥民寡學問神錢矜瓦注借一藝以遊垂簾豈相負眼光牛背上萬世旦暮遇


南岳磨磚成鏡後窺鞭良馬踏如飛金雞啣粟傳真種玉髻留珠賞大機試問西江誰獨吸且隨廬阜我同歸滿園種出真金粟信手拈來知不知


象骨峰前滾水毬玄沙就地抱來休一時邂逅閒相戲要解英雄萬古愁


南浦西山相鬥奇風光千古總堪詩喜公坐斷閣中勝一笑驚開帝子眉


一葉驚飄天下秋英雄喜見大刀頭振衣直拂千峰月不逐煙波處處愁


少年曾見諸尊宿英姿秀拔自殊俗亦有熱心剔我燈亦有虛心對我竹


桂子生香秋色清歸帆風細浪花輕中流笑語知高興喜是千峰月正明


嘗思欲覺聞晨鐘今偶天寧驚浪公自訝曹山顛酒後惺來笑看日頭紅


竿木隨身上戲場儘教臺下說炎涼從來假事要真做莫怪山僧喜上堂


白雲為蓋水為琴百里花光覆遠陰試問藐姑何處是一庭秋月靜人心


高才奇識世稱湯先祖門庭亦有光強項一燈傳最密季公好續半爐香


畫鬼何如善畫人此言千載足傳神東風決定無欺處吹得眉毛日日新


光滿中天白玉樓當央誰復喚裴休金珠突出頂門眼擊楫還開彼岸流簫曲鳳鳴音正好竺峰桂發月方秋儼然拈得東園菊特遇重陽一句收


靈山付囑天然在今日相逢意果奇笑殺馬駒無避處剎旛竿上八風吹


密旨傳來直至今要須善操沒絃琴分明一曲超空劫引發威音那畔心


曹溪一路譚何事千載鶴來巢澗松的的分明言外旨鳳凰飛向月明中


夜步龍光寺沙城世所希天將垂聖讖地特擁奇圍月映池如晤風生雪欲飛相看天上眼物外孰同歸


古今云夢假我獨謂夢真相識滿天下何曾夢幾人


六載重逢入祖門相看卻訝兩眉存好山幾處曾驚眼洞水其誰欲斷魂愧我中原空拆葦喜君七閩善盤根偶然一語渾如戲抵此方知玅絕痕


倚杖臨風相指顧數峰偏向眼中開奇雲解作催詩雨猶待幽人續韻來


天下風波何處安生平有仗足盤桓禹城喜種春花滿雙徑驚懸古鑑寒彈指嘗將詩奉答洗心於此畫無端若非兩翼垂雲下羊角扶搖未許摶


湖愛湖上山山愛山下湖而我亦愛我蒼然在畫圖


海上風高競問奇艸玄雖就幾人知吳中石佛三更指誰見天明斗柄移


歲寒誰倩魯戈揮雪妒梅花戰瘦肥白乳沸山天欲墮紅爐安榻夢將飛誰燒賓主一瓢供我笑風流千指歸詠得好詩堪秘惜東君莫遣出荊扉


煙雲撥盡興無涯何似忘機老作家木石與居能自置寂寥為伴向誰誇掀天伎倆空中雪照世神奇隴上花瀟洒一生無底甑閒看今古共炊沙


多福門前眼不枯一莖斜出秀而臞其誰得似此尊者莫我知兮彼丈夫特地空心能及第臨風擊節許吾徒動容古路忘機處菊徑松風問答無


重振孤笻入武林湖山影影照人深南屏一帶春風起吹我蒼茫弔古心


重興古塔合符奇寶鏡新磨照兩眉策杖苔痕疑虎跡迎風花影落龍池幾人到此為君和二石相逢不我欺五百年中翻一掌北窗明月愛南枝


人日同舟正遇風誰將吳楚置胸中但能刺出乾坤血即是全收不世功


千峰晚色醉明霞杖策來敲世外家湊興不須頻指點夜深靜對剔燈花


古云學佛始知儒此處端然超有無特地擊開如意藏笑他金谷賽珊瑚


博山窣堵已良久誰覓先師靈骨來破浪帆牆三老在橫肩上下一鍬開死生不道機先露節拍無心律自諧珍重別將關捩轉世間出世起雲雷


文山字水護青原一任雙丸掌上翻空憶芙蓉山水話善能高鑒此乾坤


青鷹收翼入人懷赤腳桐城特地來話到指天金谷下棋盤石為掃蒼苔


馬鳴三點曾拈弄肯引匡山一展眉今試白門懸剪鏡秋光影裏破希奇


浮雲空自亂江煙一葦南來亦偶然不惜深心能見我乃知好事有親傳先師靈骨今安在白浪滔天太煞玄特地相逢提向上獨龍崗畔杖頭前


記得前生尚儼然去來一點獨親傳栽松在昔曾投宿施水如今亦入廛宮錦陸離依皓日寶刀凜烈拂寒煙黃粱炊熟俄開眼笑看千峰駕鐵船


歐公曾試浮山遠棋局拈來別有禪今日儼然相晤對當機一著請君先


地步能高雙眼大何藉泰山小天下游山不必因古人乘吾興兮命吾駕謝眺李白稱奇才千古青山青入懷竹杖麻鞋信一步十洲五岳非崔嵬驚人句須驚豪傑讀之誰敢不心折談笑忽然風雨生驅去酷炎真快絕


杖人賣心三十年秖得一語不足怪如今珍重且難之或是天機猶有待


人如比干心可剖心如比干人可友泰伯文王尼父取舜子丹朱誰下手文字知見怪掣肘痴忠愚孝視破帚試問於今還有否驀然叫出方子某驚起杖人只搔首


世間無謂問天心誰識天將問我今試讀古人於版築不勝寤寐更沉吟


天下誰得杖人恨天下誰能恨杖人潘子紀子我恨之其如二子恨不深從古恩冤難自解以故斧砍不能開翻思服毒少林老血臂親承何恨哉


我聞太白騎鯨去何以青山復留墓世豈猶有尚才人播弄其名幻其處太白不因山水生采石卻為太白有自古英雄力戰爭誰曾尺寸成不朽太白從來多似辱放懷天地自取足正如逆棹凌橫風煙波日影空相逐三十餘年舟幾過無端慚見老松蘿今攜諸子當風立放卻蛾眉發浩歌


大燥性漢欲快意痛罵藥師相鈍置作佛那堪願來世放下屠刀已失利幸天授子留此志正令全提誰敢異托底翻盤勢必至乘時踢起西華睡尺莖未足撐天地日面月面當央示萬古本光如此瑞


提起廬山太儼然別峰畫出妙難傳殷勤白紙親相寄千里何妨駕鐵船


佛法無多舉似誰鳥窠漫把布毛吹蛟臺日夕風光麗珍重時人好展眉


百城煙水各呈機指點翻成耳目癡不識善財何處去白花巖上望多時


長干笑晤風流在過眼浮雲幾度奇杖策龍山看變化隱君不定此栖遲


雲居特地禪床動彌勒誰云不下生明月湖飛孤鶴遠清風江度古帆輕五臺有會堪成臥千里同堂可作盟卻惜謝公能折屐何妨大繖此中撐


皜然霓珮度龍岡春護梅花隱墨莊玉麈揮來香有夢寒泉聽去響生光劍鋒穩密疑泉石議論從容儼廟堂飽享多生煨芋火衡山心與日俱長


君能入谷不尋梅別有風光特地催試問山僧親切意靈花偏向火中開


我昔奔馬西陵渚塵埃踏殺無人語此時七聖路猶迷究竟何濟于我汝支離肩脰酣蘧廬蚊睫那堪辨秦楚天風吹到白門東特地相逢謝公墅舉世皆醉許誰顛飯床筋斗盤山前紛紛梅花落紅雨白浪忍俊掀鐵船栩栩不知夢蝴蝶聊通一線人間天嵇康引發蘇門嘯石壁斜陽池返照胡為乎井覷驢北斗跳君須于此迸一笑


離婁有意偏難見罔象無心卻易逢悅道當年曾撞彩一聲霹靂頂門通


喜君諸友自為儔愧我孤笻獨去留安得春風深著力一齊吹向萬峰頭


點心不賣若為嘗親到龍潭自莫藏紙燭吹銷疑絕影空王推倒殿無梁牙如劍利三生啞鈔已灰飛千古香君有金剛能痛拔其誰病更在膏肓


相見未揚眉笙歌特地吹清明微雨後花鳥亂飛時佛國誰為主古風人不知杖頭空指點雲起太離奇


神烈山前剩幾松冰霜有路護茅蓬竹關枕子墮地否濺血漫天感此風


公生於浙我生閩特地相逢不二身道大同時謀似券天何言處轉如輪兩經手定誰知己三子書成自有因怪殺鴛鴦湖湊巧夜深卻見把鍼人


峨嵋天半雪方晴遙憶令人爽氣生何似匡廬真面目毫端親見益縱橫


西陵杖子敲風雨紛紛見我誰似許特地知君如飲乳別久生苦不堪舉囊山道人欲作舞靈山花片遮黃土


廬山一別幾年來重晤金陵亦快哉不問風旛還動否秖應仁者不疑猜忽辭歸粵心何急想見抵家禮師日必敘南中事若何開口杖人最親密


羅浮曾入昔年夢喜見梅花鬥雪奇持語山中高隱客江南何故有相思


撥影空山覓所思一朝忽憶母生時慇懃歸省庭前樹應見春風長故枝


參到窮時故紙靈超超玄著孰能聽隨機應不泥三點善世猶宜用五經春入上林花自媚鐘生大夜夢還醒了知今古無藏處何必呼鵝更出瓶


兩袖依然是大縫象環何用苦良工金聲出壁書誰讀布袋攤錢世不窮曉日爍消千嶂雪春禽啼醒一天風時哉今古曾無間不必深山叩啞鐘


心為萬法舟出入諸生死凡聖本同流兩岸何彼此了知把舵人逆順隨吾使教外有何傳三墮縱橫裏


翻憶古艸亭斫盡重栽竹不遇衝浪鱗廿年空慎獨一竿不肯休悠悠自歌曲滿載月明歸俄然獲所欲


一筆如湧出驚飛日月宮杖尖青白眼爍破幾花空童子戲聚沙拈來奪化工文同有成竹一揮凌蒼穹漸漸皆多寶技技撐八風影分五蓮華眉毫先射東罄咳古今開葵心布玲瓏儼然此賓主笑生無縫中梁公右掌擎刺破老鴻濛剝盡地雷復重離標我宗誰見上之載一道光熊熊


龍樹地中湧天生多寶年一心能作主七級看飛仙日月隨身轉山河彈指穿與君期絕頂揮麈散兜綿


沒分曉句迥常流放鶴洲前笑自繇七佛秪應無覓處卻能空手把鋤頭


秋引龍淵醉誰開古鏡顏鐘聲飛鳥外塵影拂松間結社收前後開爐鍛往還高賢如有在何必羨廬山


杖引千岐路敲空笑幾回神雞甘食火狂象畏聞雷麗海珠何去橫秋鶴自來獨憐刪定事知己急相催


拈將莖艸表高深影掠風旛未易尋既有亞仙能捨宅豈無盧老獨傳心孝思直薦悲華閣法社今開功德林古道長如松下路仰觀足以厲來今


一棹南來不遠尋喜逢知己共登臨危樓尚有弄珠手奇句堪傳巢月心煙雨湖山秋已醉笑談飛躍意何深青天輻湊窗櫺裏千古風流只在今


真箇能閒解此探皮膚脫盡自相甘石頭路滑機斯密竿木隨身試所堪拔出有根驚得句來時無口笑何慚髼鬆一碗真風味勘破吾宗較二三


大易命根斷是爻皆變化六龍無首飛疑殺四天下


五柳先生自作傳恐無知者污其面竹房有函未展卷停筆沉思如想見忽親見春風吹醒瓊花院


屈平死兮離騷已為故紙日月昏兮偷光以何自處讀子亦痛飲此恨兮洩幽憤於幾許果詩之可以怨兮今之人於此又何所取此其所以讀之愈不容己兮抑自招其魂且不敢死只


鐸隨道路曉聞鐘雲護青山千萬重且喜浮盃能駕浪虛舟使得八方風


入山宜深卻畏虎高飛不必能生羽道人退步水雲寬一茅便足逃風雨門連七澤倚沙湖俛仰誰慚心眼孤乾坤摩蕩幾經變近取遠來知有無大千描來幅半咫放開捏聚毫端耳水山蹇蹇生波濤一躍乘雲杖頭起隆中丘壑自裁成抱膝長吟梁甫裏從古神奇生爛腐造化在手天可補赤松黃石漫追求碌碌塵埃何足數獨憐懶瓚臥斯堂衡嶽瀟湘曾未荒粟火灰深黃獨熟不輕分客莫徬徨


山好誰先採披詩見靚粧九皋偏近玩孤杖喜同行招我天之杪追風影欲昂寄言華頂石高臥待清狂


儼然敷蕊海霞彩引天衣美睇凝秋月香風拂曉暉猿啼松石夢春撼雪林扉谿口橋斜度看誰笑語飛


久矣媚幽獨盟斯益快心風高垂兩翼夜永拭孤琴老解尋山水道能藏古今自憐狂興在雪棹訪山陰


放牧多谿谷斧斤不犯痕鳥鳴春在樹花笑客臨門泉石情無妒炎涼世自昏一肩初放下帘影亂前村


雪壓千峰秀光吞百雉新問天疑有路搔首是何人奇句堪題石雄才少比鄰得來登絕頂始見此山春


上苑春風早花開囀小鶯踏青人近陌試服詠初晴天自不言述誰為無隱盟尼山能具眼何似竺先生


雪夜驚奔瀑風顛老石林噇眠機太毒癡坐眼何深迸出胸襟事遮來天地心此鰲能大叫腦後又抽簪


鷲嶺能標指分明不夜天賺他階下漢貪看那邊圓白墮疑逃兔西傾怨斷絃臨風迷顧鑑挑出杖頭懸


寒色澄如染光分雨滴花乍看巖貯月拭手水生霞洗瘦千峰骨飄沉萬點華夕陽仍返景低首數歸鴉


絕處山生徑翻憐壁倒花搆亭容小憩倚杖落新霞谷響鐘聲近風香梅影斜入門勞遠到不敢尚高華


橋接分流水交參花木春把竿禁野叟縱壑快潛鱗節制山林密調亭出處勻其誰歌扣角風起碧灣蘋


夜明簾不捲花擘玉樓天活火烹寒乳新枝插曉煙烏饑愁哺食水解喜聞泉人境誰能奪詩成怪燦然


曙鐘山夢破海日漾花菴鳴鳥爭光動流雲曳石憨綠翻春路艸晴拂碧天嵐煙水百城渺誰先踞地參


踏出不萌艸昂藏調御宮撩天掀雪白截水激花紅香撲旋風遠霞飛玉色籠當陽無覓處具眼亦朦朧


佳山如道者夙負有其形席上珍能惜函中蓋自明投鍼曾啟意合浦已成名莫怪不藏諱喜君一案平


風雨參天末驚聞幾代鐘根靈存造化勢勁敵蟠龍枕石看雲覆披濤聽日春破頭人去久有待振斯宗


觀海慚為向若文展心聊薦此霜芹南陽良久金增色藥嶠榮枯樹拂雲荷鍤堂前誰敢道香燒塔上石猶熏逆流句子能兼帶有伴還來創未聞


屈指初參事已遙沙門笑眼寄來鍬力迴造化堪揮日氣奪狂奔可射潮拔漢千峰疑削玉搏風孤鶴喜凌霄昔曾責任橫肩擔今果危趨獨木橋


青艸巖生白玉煙夜明簾捲不痕天迷逢漫問歸家路曉突應飛出嶺鳶犀枕已消遷客夢竹篙猶賺上灘船豈無拈得蟲文木吹出寒爐火自傳


密移孤杖探龍池詠出風雷變化辭道在象爻皆聽命人亡譜冊莫能知清波不犯竿頭弄赤尾能收格外絲浴日洗天惟一勺低佪未喪賴於斯


荊棘翻為祗樹宮敲磚打瓦孰家風多門又到珠成網別苑重關玉作籠雨滴巖花機太迥雲迷殿角眼誰空禪床拂子懸來久喝起令人幾失聰


當場幸自可憐生煙水何年滯化城垂手不辭攜落魄迴途自合悟簪纓不萌艸密春應在無影林深花幾更野老相親嗟故事舌存細語聽難清


大好山來脈獨微白雲常捲不開扉一從自肯雙眉豁乃爾心甘兩翅飛頂有把茅旋得座身無籌策解披衣前人歷履曾如此盆下誰窺星日暉


以網張他落葉風大庾嶺上笑盧公諸方有語將何答千里投機未易同辦物不真鐘作甕求人多惑虎為蟲較來燐火爭明滅愧死光幢一點紅


玉山一誘燦寒花穴細金針刺晚霞借借伎窮機活脫親親路絕影橫斜藏身跡渺羊亡角上樹棲空鳥破家卻笑拋磚徒引墼火官頭上駕風車


最奇把臂上層臺千古悲風動地回謾道瞎驢全主滅應教枯木好花開儼然頂相何曾異珍重珠衣不偶來得此金檀真種子自能受命永栽培


千里趨風路不齊入林喜見此芳堤從來長老門庭好到得無疑東院西金繩界


群峰蹴踏繞重圍雪捲寒流下翠微韶國自能甘一滴石津把斷谷雲飛靈源橋


泠泠迸出孰知渠莫使於茲洗缽盂策杖到來將吸盡且留半井覷閒驢卓錫泉


聖者嘗悲德下衰羽毛不敢作人媒如何山衲棲遲處不種梧桐鳳亦來棲鳳嶺


枕流漱石是何心一片孤閒未可尋夜靜月明風在樹碧潭雲起有龍吟浴龍池


鈍鋤博得活家風飽食橫眠笑脫空切忌閉門箍漆桶鐘聲敲破紙窗紅禪那窟


山幽肯放鳥空啼花發寒巖春未迷句子無文非漏洩石頭大小自全提講經座


別峰遙見紫煙鋪漫擬山中奢與孤到處香燒驢馬糞誰爭輕向此拈無香爐峰


漆瓠全標付竹關鐵椎信得造連環攖寧破鏡猶然笑一掌翻身何處還


忽見雪中句深思作者閒清分蒼劍水寒透白門山高潔人誰似風流趣不還時乎能自課肯去杖頭還


以酒遺敵帥慨能飲勿疑如何羊叔子信不酖人奇


是何小廝兒卻具一隻眼按劍立床頭英雄見破膽


哀莫大心死生平不自欺墓門親挂劍千古凜人私


此老生來便惑人山東僧又是前身閉關坐化曾親啟夢白亭前笑轉新


太母臨盆見比丘乳名和尚此原繇褓中自訴前生事今故重來志欲酬


黃檗當年拉入山公言夙業已相投為官當在侍郎上及至尚書不得還


我在龍湖公獨親生平投契更無人果然蛻去能超卓手扎分明寄最真


此公既化孰安排弄影空將人活埋豈是從前顛復發卻於冷灶特添柴


如今幻世已多妖毒上誰能以毒銷又爾山東翻舊案皜公出手肯同燒


子侄情癡亦易移寄書代覓箇阿誰笑他李廣曾傷父射虎真將以石為


此話偏能傳世人張公沈老即今身空花更望結空果爭奈英雄不認真


冢宰多應有異名令人特地幻三生坡公嘗道成仙去千古神情當更明


沒後誰為喝采來迷徒好自眼先開世間多少乖男子說到死生偏是獃


儼然不食空王俸一任人看背上毛剩有風光透金石何煩飛鴈唳聲高


年老心孤博得閒無人知處即深山無端倚杖看風色千里雲生喜破顏


俄見巴陵著語奇珊瑚撐出月中枝莫教妒此海棠似秋色醒於春醉時


分付秋風緊峭吹翻令鴈字幾參差撩空響落聲堪詠靜看松門月上遲


在昔嘗高陶靖節退身一步為晉傑門栽五柳自依依乞食不愧言詞拙如今想慕無其人喜君學道能耐貧甘老丘園課耕讀自呼六十葛天民


混沌之時有盤古手執開天闢地斧試問此人從何生此箇斧子得何所此人既異斧亦奇不知此人今何為此斧秪應不可壞我欲如今重用之問我如今更何用修合天地還無縫彼既盤古我盤今始終收放誰能共天地既判如何合人物既散如何收有能得此真機用可與盤今作聚頭


我身當思所尊親生於天地作何人茫茫誰是無慚者好學毋欺火用薪


我心當思所尊親不善用時總失真見獨知幾天地合超今越古此傳神


我事當思所尊親兩戒人間大要津利害死生無別義驚天動地只成仁

