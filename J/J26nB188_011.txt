嘉興大藏經（新文豐版）數位版, No. B188 入就瑞白禪師語錄

入就瑞白禪師語錄卷之十一終


半夜子，睜開兩眼翻身起，滿天星斗墜寒簷，錯認金花放玉蕊。


雞鳴丑，啟鎖開門放出狗，撥火燒香探有無，堂中禮佛忙稽首。


平旦寅，舀水添柴煮菜根，古灶鍋前吹把火，半升羅裏解翻身。


日出卯山中，猶是不明曉，亂峰腳踹似顛狂，拽杖隨行入荒草。


食時辰，肩衝腰斧去樵薪，萬年枯樹連根斫，百劫香藤帶葉焚。


禺中已，肩荷雲鋤去種地，東西兩岸一齊翻，又有茅團又有芋。


日中午，忽聽堂中三下鼓，雙手捧起缽多羅，始憶當年金牛舞。


日映未，白雲片片如破絮，蓋卻南山與北山，爾從何起亦何住？


晡時申，大道忙忙有幾人？踏破草鞋赤腳走，橫擔直負受辛勤。


日入西，騎卻崑崙顛倒走，須彌岌岌海水騰，驚起波斯大張口。


黃昏戌，掩卻柴扉一墨黑，轉身露柱纔磕著，信口念個波羅密。


人定亥，收入從前憨布袋，脫下娘生牛鼻褌，長伸兩腳渾無礙。


淨裸裸，赤灑灑，倒跨牛兮沒可把，信口唱出曲無腔。散誕清風明月下，赶入山，縱意遊，白雲影裡任悠優。枯樹煙生芳草綠，豈味尋常這一頭。水草足，飽齁齁，兩岸東西得自繇。從今不犯他苗稼，不用鞭兮繩也休。牧童兒，真快活，手把泥團空裏捋，搓攏乾坤又放開。渾然不知舒與縮，日已高，午正好，蹄角精純不須保。橫眠倒臥柳陰邊，這段風流世莫討。日已暮，收歸欄，劫外今時水草閒，從今鞭杖何須問？一個閒人天地間。這牧童，真奇怪，不姓張兮不姓戴，借問牧童何處居？千山萬壑元非在。


常兀兀，謾騰騰，挺然獨露放光明，觸目世間人不識，權且呼為頑石。名頑石頭最高大，鎮壓山頭無縫罅，三世諸佛賴爾維，碧眼胡僧常倚借。頑石頭最堅利，金剛力士無能碎，如來掌上顯神通，外道天魔誰敢覷？頑石頭，壓塵世，生在深山絕名利，披雲著霧自優游，歷劫何曾異今日？頑石頭，最堪愛，生在煙霞與物外，博山峰頂氣雄豪，雲門腳下常自在。頑石頭，有志氣，獨立峰頭絕忌諱，任從日晒與風吹，凝然一塊何曾異？頑石頭，真奇怪，婬房酒肆渾無礙，磊磊落落秪麼行，體性虛融戒非戒。頑石頭，最包容，十方剎海一毛中，自他不隔無來往，那居邊際於其中。頑石頭，多智慧，不論三乘與四諦。聖凡情盡絕古今，身居剎那離三世，頑石無名無形段，劫成劫壞靡改換。娑婆境內暫安身，應物逢緣光赫煥，頑石從來沒滋味，世間愚者盡拋棄。不知內藏無價珍，通方作者方能識，愚人只知頑石名，如何知得頑石心？頑石心量絕有無，是非得失豈能拘？浩浩紅塵到非到，白雲常鎖如自如。有問如何是頑石？蒼苔片片印清虛。


草龕兒，最空虛，包含法界盡無餘，三世如來頭出沒，四生六道任其居。隨其有，隨其無，挂拂捲蓆總無拘。有時子仙成大睡，有時瑞老上跏趺。四禪八定從此起，五位三玄任卷舒。草龕兒，真有趣，聲聞圓覺莫能覷，十地菩薩較些兒，解向其中舒兩臂。草龕兒，真奇妙，通身連絡通身竅。內外虛明絕點埃，那有雌黃與做造？草龕兒，真奇妙，侯王將相無能到，瓊樓玉殿莫堪倫，銅雀靈臺難比耀。草龕兒，亡冬夏，寒不侵兮熱不怕，假使三災遷變時，一個渾然無縫罅。有問草龕意若何？三更紅日亦無夜。


棄卻皇宮，雪山打坐，六年苦行，後人規模。忽睹明星，悟得遮個。咦！婆心一片有誰知？流水高山重點破。


不是月輪，亦非寶鏡，權現半身，且徹爾困。咦！靈木條然鳳豈立？無影林中鳥不棲。


見色如盲，聞聲如聾，弘音不昧，號曰圓通。


通身是經通身像，遍界無聲遍界聞，一念心空觀自在，鴉鳴鵲噪任紛紜。


咄！這老漢，從無始來，渾忘得喪，不合去睹明星，向鹿野苑卻陳伎倆，惹得五天國王起模畫樣。本待以火焚之，權留道握供養。姚道握請


大海之中，磐陀石上，耳聽潮音，千形萬狀。聞修淨盡，坦然自放，救苦尋聲，慈功無量。咦！踏翻波底月，鐵船水面浮。


剿卻梁皇意根，斷送神光手臂，恰恰道個安心，露出風流體態。從茲家醜外揚，後代兒孫逐隊。咦！渡江原不傳宗旨，跋嶺空留破草鞋。


梁皇不識二祖，豈逄嵩山之石，乃知其翁。


雙眼圓明，六宗俱契。琉璃殿上，不許安身；鄉村渡口，連忙走過。咦！隨波一葦妙無窮，雲在青天花在樹。


面目雖無，脊骨已露，後代兒孫，個個看透。


本來東土度有情，卻又隻履西歸去，不是一番走煙塵，爭得雙株遍地布？


通身白毫，全體明徹，龍華寺裡顯神通，兜率陀天藏醜拙。呵呵呵，識不識，霅溪一帶鎖虛空，弁嶽蒼蒼常卓卓。


抬頭見真讚收回，自己枕子撲落地，打碎虛空三關留，不住半節與兒孫。咦！春風蕩蕩花狼藉，仍是從前舊主人。


一頂摩霄，兩腳踏地，手捧寶塔，示第一義。咦！雙睛覷破光明也，兔角生花遍處香。


挂卻儒冠去學仙，半升鐺內煮山川。黃龍語下知端的，顛酒扶妖總不言。


其壽無量兮曾何終始？其土極樂兮曾何泰否？不去不來兮巖松點翠，無生無滅兮秋江渟沚。


這老漢多伎倆，心記五車，胸懷三藏，棕櫚拂子，左拋右拋，斑竹拄杖，東蕩西蕩。演一乘於萬竹林中，布十德於海塘邊上。指滲漏，斷衲子命根；立君臣，為人天榜樣。到今日，覿面全提眾兒孫，休云畫像不畫像。咦！六出滿山河，遍地銀波浪。


手持如意，巍巍獨坐，普為群生，全提這個。時人不識，當面錯過。咦！幾瓣梅花落剡溪，四明山下神風播。


石傘峰前，萬竹林上，坐斷乾坤，孰堪論量？咦！和風蕩蕩兮綠柳垂絲，煦日明明兮紅桃播浪。


依真畫像像非真，從像顯真真非實，非實非真兩皆幻難。描老人真儀質，要識老人面目麼？三冬桃瓣隨風舞，九夏霜花遍地鋪。


行曹洞機，傳博山拂，獨坐胡床，乾坤一握。且道是誰？異師白足。


孤巍卓立無情緒，迥歷靈明不覆藏，特為諸君通一線，休從像上覓真光。


拂子揮天，蒲團著地，獨坐巍巍，示西來意。咦！翠竹搖風徹骨寒，錢塘江水多滋味。


身如木石，意若死灰，手持素珠，且道是誰？咦！壽聖塔邊傳今古，青溪岸畔示菩提。


歷歷分明，不用外尋，崖前獨立，即此慧心。咦！怪石蒼苔古，青松白鶴奇。


眼不見色，耳不聞聲，纖毫無昧，梧桐葉青。


朕兆纔分，坤道流行，為賢者之母，作萬物之根。咦！降身百億無來往，蓮花胎裏又重新。


法界之母，閨門範儀，空花示現，鏡像何歸？咦！香煙堆裏蓮花國，寶樹行中古佛垂。


這漢生來倔僵，語話相逄不讓，皖公山頂笑傲雲霞。顯聖寺裏大興波浪。拈一條沒巴鼻的竹根東觸西觸，打得那杜禪和徹骨徹髓無處安身。播兩片有涎唾底臭皮左說右說，哄得他行腳僧忘境忘人橫來豎撞。以柏樹子為人云是返魂香，將乾屎橛施陳道是人天供養。似這般不唧溜的漢子，也有人寫他在紙上。咦！分付諸方禪學者，莫被他瞞換眼睛。


這個阿僧，有骨無筋，巍巍獨坐，何喜何瞋？撐開石傘，弁嶽重新，劈破崆峒，剔起慧燈。咦！南雲花爛熳，平川水漃清。


這阿師沒嗒，手握山藤，聖凡俱殺，破異道於筆端，呵邪禪以口咶。識者知是達磨嫡骨兒孫洞山正脈，不知者亦隨人異訝。


兀兀兮若山，寂寂兮真閒，聖不可並，凡莫能攀。境上無心戀，忙中事不關。咦！一片浮雲何住處？數員頑石自斑斑。西堂離言請贊


我像無形，非眼力之所能見；我像無色，非青黃之所能成。湛如秋水，空若太清。六合無高下，古今一坦平。說甚麼十二類生。監院湛空請


寂寂兮無聞，歷歷兮有色，正令全提人，天法則覿面。橫施佛祖機聊，通你等個消息。侍者鏡愚請


咄！這頑像沒伎倆，雲門寺裏惹得人憎，弁嶽峰頭渾亡得喪。既不能演教談經，又安知捧缽持杖？有問西來之意若何，便將他驀頭一棒。本待要以火焚之，權留與兒孫供養。侍者舒光請


默默無言，巍巍獨坐，舜若多神，莫能看破。喚作瑞僧，早已話墮。侍者寧遠請


這漢癡迷，不識威儀，輕輕觸著，聲吼如雷。咦！秪為慈悲心大切，喜兮怒兮與人提。侍者遍聞請


堪羨良工筆力精，筆筆全提此個身。雖然眉目咸相似，一點中心難畫成。難畫成五彩，分明事最親。西堂中也請


渠正是我，我不是渠，恁麼會得，克家之兒。峒山芳菲兮春色之英，鄱湖澄清兮秋風之精。維那克歸請


明暗交參，互同生殺，偏正齊捐，劫外火發。侍者破暗請


心遍十方，身通三際，默坐無言，示第一義。咄！西堂不溢請


寶蓋峰前花發笑，金蓮山上草呈吟。咦！是這阿僧，非這阿僧，爾其細聽。侍者元潔請


傳達磨六七世之正宗，忝洞山四八代之真子，居崆峒五位之山中，提正偏兼帶之心旨。這便是楊阿師的臉嘴。輻輪請


是像即真，是真即像，不像不真，是何形狀？坐斷十方，覿體坦蕩。西堂石澗請


體非玄素，何有此像？此像非真，玄素不狀，假斯紙墨，權為供養。侍者玄素請


生在桐城，薙髮九子，操方越國，雲門真子。咦！以乾屎橛為沉香，便就是你。一念請


五蘊山頭一片雪，湛水澄潭一輪月，清波蕩漾妙何窮，認著依然猶未徹。源初請


一心常在那伽定，眼若盲兮耳無聽，任他聲色亂叢叢，何曾動著毘盧印。姚福吾請


和風吹起柳條新，煦日臨頭花似錦，綠水汶瀾陳道貌，切休喚作世間境。不踰請


有眼兮非見，有耳兮非聞。有鼻兮何嗅，有口兮難言。惟心兮漠漠，廓落兮誰親？咦！怪石枯藤和露冷，金鏢寶蓋帶煙橫。


這漢呆癡，獨自亡思，青黃莫辨，動靜焉知？手持白拂，胡施亂施，不識者以為祖師之機。咦！風起船頭波浪湧，水澄山色印寒潭。存璞請


覿面無遮，通身沒縫，書大藏經，作人天供。世間功業，賴渠所成。若非渠力，何繇作文？體若剛堅，心絕異緣。平嘗獨露，不受綿纏。本不可說，表裏漆黑。識得渠時，成佛心歇。


觸目無私，通身赤露，篆煙裊裊，消大千垢，包括虛空，容納微塵，即此便是，烏用別尋。

