嘉興大藏經（新文豐版）數位版, No. B177 破山禪師語錄

破山禪師語錄卷第十九


偶來靈谷法堂上，坐聽松聲遞遠鐘，莫是誌公時說法？廣長舌底露機鋒。


拄杖敲開七佛頭，濃濃法乳四泓流，崖前石虎多驚怪，吼起獰龍逐浪遊。


半是街頭半是山，鬧叢叢地自閑，夜深欲坐無燈火，便把殘經對月看。


幾句閑言話滿天，中無一句可君前，法堂艸長深千尺，未敢題詩指月軒。


踢倒須彌鏡影空，逢人徒鼓舌尖紅，黃鸝不識吾師意，叫落庭前一樹風。


孤艇危崖款乃聲，而今滿載未通津，天僊橋自牢關鎖，直至驢年不放行。


船子推蓬數十秋，一朝取食到鉤頭，煙波不許人偷住，帶月和魚卻覆舟。


二十餘年山海遊，歸來特地一場愁，兒孫伎倆驢年盡，難盡佛恩深莫酬。


夜宿三臺景物幽，夢魂深入古谿頭，魚龍不許淹留住，放出波心月滿樓。


為月開門笑滿山，光樓聲發骨毛寒，老僧無別營清供，待客惟將竹數竿。


大覺堂前無夢人，眼光炯炯射眉橫，有時爍破四天下，更許誰來打葛藤？


天福精藍傍石開，藤華幽鳥任徘徊，此中結就西方境，更不如何雜念來。


奇異山川忽地靈，雲巢月窟復誰新？於中白兔今何在？笑指崖前瀑布聲。


艸鞋三過路頭窮，只見蒼崖不見龍，轉盻和雲飛杖底，打風打雨躍長空。


雲樹千重山鎖之，中分一派透曹谿，艸鞋也解騎香象，截流直上翠微西。


平空降下雪獅兒，牙爪雖伸未喫時，引得白拈賊智起，連更曉夜要偷騎。


鱗甲通身解吼哮，皈依三寶勿辭勞，連經棒打如何說？只為頑皮困寂寥。


晨昏走起一聲鐘，下下聽來徹底空，惟有棒頭緩急處，阿誰向此悟圓通？


去年東住今年西，只為翀霄幾箇兒，養得兒肥母卻瘦，高飛不憶臥巢時。


燕語喃喃來上堂，隨邪逐惡肆顛狂，也知法大機難荷，血口徒將挂短墻。


直條條地性忠良，遇險逢危善主張，歷盡千山與萬水，偏能扶弱不扶強。


莫道無情不說法，無情卻又有多知，踊身高七多羅樹，也解捏拳誑小兒。


月明簾外打之遶，荊棘林中走出頭，拄地撐天應有節，雄風猛雨亦無愁。


出土獰芽洞劫前，離披晴雨勢參天，有時作舞風雲際，贏得心虛節更堅。


盤根錯節老山林，不守煙霞逐陸沉，落在老僧惡辣手，追風千里聽鞭音。


種自污泥開白蓮，就中無染是天然，應知濁世多賢哲，豈在隨方又逐圓？


源頭一滴向東流，汎漲聲驚客夢浮，不是橋梁關鎖住，彌天彌地孰為儔？


茅屋深林人罕知，悄然做首蒲團詩，念來句句無平仄，引得冬瓜瓠子疑。


昨夜胡人來說夢，一天星月照長空，翻身挨得枕頭走，疑是繩床化毒龍。


竹杖肩輿入市廛，大驚小怪亂言傳，雖無道況垂千古，卻有禪名播萬年。


相逢相別遠桃谿，拄杖頭邊雨淚垂，點點盡成萍水意，不知何處又同期。


自別巫山十二峰，杖頭腳底意重重，分明為了兒孫債，拈得三巴飽肚中。


生不逢時業障多，無端將我老身磨，若能空得無何有，隨處披襟唱哩囉。


夢裏人來問道，驀頭痛與一拳，不知他醒？我醒？惟見血痕現前。


小小蜈蚣百隻臂，大悲千手亦如是，雖然示現不同途，總要令人中毒氣。


雲水紛紛覓指歸，病僧倏倏頓開扉，目前無賸閒家具，惟有酸梨接鈍機。


滿堂雲水亂紛紛，竟為吾儕引禍根，怒起茶條惡辣辣，為人開口說無生。


韜名晦跡隱山阿，雲任高飛鳥任過，堪笑諸方水火葬，無能奈我活埋何？


英姿一旦破風塵，把筆三行淚滿身，題罷墨華香宇宙，等閑不與世同春。


肩戈荷戟征途遊，虎穴臬巢歲月悠，可惜不從忠烈死，空將淚墨染墻頭。


錯節盤根問阿誰？撐天拄地復何悲？分明一具風流骨，留與風流人淚垂。


師逝江南十載餘，烽煙不息阻征途，汗顏擬則機緣去，恐我同門罵瞎驢。


偶來泖上鼓玄風，吹起波濤瀰望中，跛鱉盲龜俱浸殺，唯拋一縷釣獰龍。


獨為逃禪遠世尋，雙谿橋去水雲深，想君共我同流也，日坐蒲團嘯竹林。


無意時時把念消，有來買石得雲饒，前村幾箇籬笆竹，節節枝枝長過橋。


古卷呈來索筆書，毫端說法令人蘇，圖成一具風流骨，時與老僧圓戒珠。


現躍飛騰久蜀東，功成名遂可行空，老僧降在缽盂裏，靜聽君王指日封。


豐隆富貴天然別，錦繡叢中第一苗，不逐四時風雨，然突出眾英豪。


嚴霜寒盡露春色，六出香飄傲雪前，落得幾枝撐破月，清光點點映池邊。


風晴雨露倒斜陰，話盡節堅虛內心，拄地撐天赤骨聿，任教枝上葉森森。


枯藤茂葉垂多子，引得鴉穿並鼠侵，珍重主人生愛惜，錦堂顆顆復生生。


華開幽谷正芳芬，引得遊蜂亂碧岑，媿我詩人無措手，隨風飄落野情生。


海墨能書我佛經，如何不滿上人心？金刀斷舌血流筆，寫盡河沙數轉深。船子捨身為法，夾山掩耳知音，不如梵禪客舌尖上轉根本法輪。


聞君結箇尖頭屋，坐臥經行煨榾柮，撥火星飛品字爐，溈山公案重拈出。噫！你也呵呵，我也咄咄。


凝凝塊雪，靡同眾例，儼若銀山，宛如珂月。清光爍爍兮梅分餘襲，寒威凜凜兮柏轉奇色。龐公曾問泉禪客，當下聞風而結舌。


卉木叢林幾墮淚，了無一地可生根，衲僧腳底纔輕觸，瓦礫石頭皆動瞋。呵呵！白山白山，其惟公親。


四野青黃菜麥田，中通一竅自天然，吾師法性皆充滿，永胤兒孫續祖傳。


白雲深處老僧多，笑月吟風只恁麼，非我安心欺佛祖，從來不打葛藤窩。


斂衣赤腳過西林，步步泥蹤蹋翠岑，獨有鏡公善著便，一瓢惡水洗煙塵。


浩渺洪波始徹機，雲雷相送入龍扉，涌身躍出長安道，已是心空及第歸。


千古蟠桃味異常，等閑不與世人嘗，裏頭仁自驢年種，一度華開一度香。


貪幽獨坐小齋中，話及當年有異同，拄杖到山開正眼，依然還是舊家風。


一腳蹋破髑髏，豁開頂門正眼，洞徹虎穴魔宮，了知佛心祖膽。呵呵！任君天下縱橫行，莫道破山門庭半開半掩。


七十年前未有身，就中孰肯契無生？知君已得桃園令，莫道重陽菊不春。


畢竟如何是本意？腳跟點地鼻遼天，萬峰自不行周禮，時把芒鞋顛倒穿。


子期善聽伯牙琴，流水高山共此心，古調試將今日操，坐中能得幾知音？


一機纔動萬機隨，出入縱橫任所之，只為就中三昧火，令人生出許多疑。


正言艸蟲光秀放，其中秀氣過天壤，有時撞著鐵崑崙，千古令人無限想。


堪笑時人筆硯禪，攢華簇錦露纖，若然可當生平事，七破蒲團是浪傳。


蜀東山水起王侯，惱恨灘高不讓流，委盡一身全故國，忠魂千古自悠悠。


五十餘年極樂邦，何須更去覓西方？蓮華迥出污泥外，狼籍枝頭多少香？


秖望蒼松鶴夢長，誰期巢冷自乖張？頻揩淚眼空惆悵，依舊收歸破缽囊。


大哉法道繼兒孫，水有源頭木有根，一旦不知誰薄命，獨留孤雁淚荒村。


干戈隊裏幾經秋，恐我師徒難聚頭，今日相逢舒一笑，兩城煙水共悠悠。


一別剛十載，道行天下聞，足徵平素志，處處不人情。


久在淤泥裏，堆堆出水奇，風生魚性悅，挨落香滿池。突出清波外，香風莫可論，鼻尖情未瞥，空付買舟人。何處來奇種？孤標出污泥，自知較一半，信口曰芙蕖。


赤肉團，強名心，似物非物於中靈，達者承當剎那頃，一失空教十萬程。最微密、極精明，日用尋常當念存，靜無跡，種有聲，擬取卻成兩箇人。終日獃獃坐石窟，蒲團幾破成癡兀，但看庭前柏與松，迥然獨露傲霜骨。


念佛一聲，漱口三日；若不佛念，如水浸石。


打魚念經，經且是路；若不修行，如風過樹。


戒急乘緩，乘急戒緩；若不持犯，如雞卜卵。


一句話頭，擊塗毒鼓；若不因循，如貓捕鼠。


病到子，熱退寒微起。取被加，誰覺誰生死？


病到丑，曉雞盡開口。聲縱橫，幾穿人耳右。


病到寅，窗光射枕頻。眠不住，起聽烏鴉聲。


病到卯，瓔珞粥熟了。滿缽盛，只要肚皮飽。


病到辰，斗室漫經行。鞋蹋破，露出箇腳跟。


病到巳，焚香打鼓笛。誰知音？拍拍令如是。


病到午，坐究拈八苦。法安閒，何用強張主？


病到未，無米飯炊至。任飽餐，一種沒意味。


病到申，烹茶活命根。渴可解，漫道趙州賓。


病到酉，落日驚霜叟。擬欲惺，蝦跳不出斗。


病到戌，黑風來迷目。度紙燈，照破無明窟。


病到亥，衲被蒙頭蓋。忽醒來，齁鼾何處在？


頭角崢嶸便吼哮，奔兢煙水路迢遙，牧童艸料渾無戀，孰肯平田犯稼苗？


牛兒鼻孔被繩穿，放去收來不假鞭，擬向東西兩處觸，一回入艸一回牽。


年深日久嬾奔馳，雲影谿光逐漸隨，任是上林華鳥過，聲聲難喚牧兒疲。


計窮力極喚回頭，漫把鞭繩閒放柔，七縱八擒縛樹下，山童猶未肯停留。


山間林下水谿邊，一飽無餘慶快然，撒手童兒歸路晚，牛相隨去渾忘牽。


穩眠露地自如如，陽燄空華何所拘？松韻山頭弄鐵笛，輕輕吹醒樂無餘。


南北東西任運中，腳頭腳底艸茸茸，飽餐只賸些些意，留與山童瞌睡濃。


雲牛一片白其中，那有雌黃與異同？就裏欲分纖細子，騰騰任運復西東。


牧童鼓掌自閒閒，始信牛蹤沒此間，遂得殷勤漫且喜，猶存星月照幽關。


人牛頓盡絕形蹤，浩浩光吞宇宙空，明月蘆華來問的，東風吹起自叢叢。


手持麈尾，身靠幽石，雖不在焉，儼然如是。呵呵！也不向伯牙處知音，只愛打宗門中鼓笛。


坐維摩床，披忍辱鎧，持塵為人，無人喝采。呵呵！堪笑丹青，恨不與渠描出箇瀟瀟灑灑。


長松之下，瀟瀟灑灑，問是阿誰？不二道者。呵呵！經風經雨老春秋，然自不知幾年也。


者漢痛快，攜僧物外，欲談佛書，指聽天籟，悟是音聲，開茲情解。口耶？耳耶？無在、不在。咦！嘻嘻！雄心漫作冷灰然，健足且完山水債。


咄哉，賢士！曰之超然，優游物外，心性乃恬，可惜不曾遇毒手，至今猶欠艸鞋錢，赤雙腳走，方又不方、圓又不圓，鈍置在紙畫上山水間，孤獨獨地守到驢年。


紅塵堆裏藏身，白法門中著腳，賺去賺來，一生臨危，無得無說。復震威喝一喝，云：低聲低聲，切不可驚醒我孤松下底羸鶴。


若道是假，眉目分明；若道是真，動靜不形。真既真不得、假又假不成，真假俱不立，畢竟是何人？呵呵！堪笑本源自性天真佛，只為脂粉難脫身。


一株松下一堆石，獨坐其中消白日，真箇渠儂得自由，卷舒畢竟無蹤跡。


松雲密密飛來去，來去無心無巴鼻，只此分身兩處看，盤阤石上多兄弟。


者箇怪樣，畫來到相，蒲團坐穿，一味倔強。


髭鬚眉目儼然爾，是箇赤窮好漢子，獨坐靜聞山石中，一聲野鶴松濤起。


是一卻成二，道二仍不是，放下兩頭機，松鍼錐滿地。問取老人意若何？吾知壽命等幽石。


描亦不成，畫亦不就，說是吾徒，恐非唧溜。呵呵！堪笑落於人天，痛與兒孫作箇領袖。


手握金扇，缾插桃華，始得渠力，香遍天涯。靈雲見而不疑兮，笑倒玄沙；鹽官索而有意兮，惱殺渠家；拈此二物而格真兮，知音可嘉。咦！卷舒密密全生殺，開落明明示正邪。


行住坐臥，人之威儀；松竹梅石，世之秀氣。器、界、根、身，萬法歸一。爾鼻兮，香金爐；爾足兮，蹋頑石；爾耳兮，聲幽松；爾手兮，執如意。尚餘梅與竹，堅節而素質。呵呵！堪笑爾碧虛堂堂乎若是。


頭戴棕笠，腳繫芒鞋，握條鋤柄，聲震如雷。祖翁田地兮，何愁不辦？狐兔窠窟兮，誰懼不摧？有時向三家村裏刈茅鏟艸，有時向萬壑雲中誅藥採萊，有時向孤峰頂上穵孔尋蛇打，有時向浩渺波中淘沙聚塔來，說甚麼佛、魔、孔、老？論甚麼化、溼、卵、胎？咦！都盧到者漢手裏，一坑活埋。


真空物外，物外真空，有口如啞，有耳如聾。問渠似木雕泥塑，打伊若電拂雷轟。今日卻知些須痛癢，列在獅子群中。咦！青松雲樹，參前參後；白棒麤拳，打雨打風。


嬾散自若，志耽丘壑，茶烹松柏，粥煮瓔珞。有漏笊籬，無漏木杓，半生參方，始遂行腳。行腳之事，慧公蹋著，走破鐵鞋，歸家穩坐。


手攜竹杖，頭頂箬笠，就塵勞中，作諸佛事。一日卻來山邊水際，悟徹源頭不隔咫尺，欲予書讚，無可呈似，只好將錯就錯，借伊杖頭出氣。


華屋裏，幽松下，同雲鶴，任瀟灑。咄！問是君子儒？小人儒？總不出者箇之乎也者。


一具傲物骨，老高堆世上，為人直稜稜，行事空蕩蕩。咦！莫是訶佛罵祖之流，做箇出格在家和尚。


山邊水際暫跏趺，風送華聲落畫圖，兩耳圓通忽悟得，呼童叉手罷琴書。


迥迥孤孤出小松，其中坐者亦於同，四時不怕經寒暑，誰肯低頭立下風？


聲和響順，形直影端，罵之、讚之，亦無兩般。阿呵呵！堪笑七十餘歲底老漢興同龜鶴齊年。


八箇弟兄，兩箇姊妹，共遊林園，各逞習氣，有者向華柳岸上賞不盡底風流、有者向茶酒甕頭飲不盡底滋味、有者向黑白盤中搬不盡底伎倆、有者向竹石山間談不盡底妙義。咄！到此勿論僧俗、男女、愚之與智，總是一番戲具。


山有奇峰，峰有奇松，松濤日吼，音穿洞口。古淑坐中，悟耳圓通，手持竹杖，經行沼上。看白鷺鶿，疑是雪飛；以杖逐魚，渾忘我殊。疑此、信此，非人不爾；夢之、覺之，吾何汝師？


山山有雲，樹樹有鳥，谿谿有橋，路路有艸，唯我蜀道之更難，人馬平空而縹緲。


息息關，息息關，雲底月，水底山，風自鼓，波自瀾，人自鬧，心自閒，看華落，看鳥還。非非老，莫顢頇，莫顢頇。


與世人交，獸心人面；與衲子交，人心獸面。出其言也，驅雷掣電；發其機也，當鋒拄箭，擬非莫非，欲辯莫辯。者箇慘怪東西，如何形容得善？呵呵！大清國裏難著渠，甘作秦時轢鑽。


堪笑陳蒲鞋，記濟為大樹，蓋蔭天下人，其根深於土。土因地道殊，則產人亦異。斯人叩我前，取我授懸記，信口而號之，敏樹亦如是。


萬壑千崖盡薜蘿，中通一徑插天窩，隨明隨暗隨時鑑，是故稱石寶石坡。


山頂有池天自開，無清無濁無塵埃，絲毫不放人間去，留與金鵝飛往來。


響山獨不為誰響，人去人來驗伎倆，輕重須教腳下裁，知音幾箇行高上。


天龍高出萬峰中，耀日騰輝迥不同，四海波濤無處覓，源頭向此為開通。


一條驀直山巔路，到頂分明大歇場，多少往來尋劍客，不知幾箇肯承當？


兩岸藤華封峽口，中流一派水聲香，茄瓢也解生天耳，攛下池中掬起嘗。


路傍有石名馬鞍，不許人來騎上山，留與老僧標境致，太平永不借征番。


千尋滑石鎖深谿，一片油苔長渺濔，珍重往來高著眼，莫教沿路生狐疑。


高原平地不思住，卻住山腰大路傍，為要與人濟熱惱，千金難換冷心腸。


連節峰中通一竅，雲煙未敢私籠罩，有時徹底浪桃華，贏得龍遊並虎跳。


頑石如雲挂碧空，半隨煙雨半隨風，天然竅裏分清濁，不許時人話淡濃。


崖穴深幽別有奇，亦藏猛虎亦藏獅，眼窺宇宙人無數，能得幾來偷去騎？


一畝長松堪繫鶴，數竿修竹可留僧，道人已是深山客，俗駕如梭不到門。


天然琴案迥崖山，終日風雲不倦彈，靜聽箇中何曲調？聲聲韻出萬年懽。


寶石坡，金鵝池，響山消息勿狐疑，大歇場中選佛祖，太平寺裏喝獅兒。


天上坐，痛快居，竹籬茆舍四窗虛，其中盡是白雲父，來去無蹤意自如。

