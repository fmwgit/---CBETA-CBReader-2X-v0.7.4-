嘉興大藏經（新文豐版）數位版, No. B369 蔗菴範禪師語錄


蹝步出言無轉變青宮惡得長留戀子夜踰城尋不見雪山畔六年冰檗吞將猒銀河星燦頭才按挂弊遄來遊鹿苑分形塵剎空籌算拈花倩迦葉門前荊棘纏


摩竭國中產英秀毘婆會裏寒香透飲光身是金珠甃袈裟覆步武繩繩接靈鷲鶉衣陶缽形枯瘦正法眼藏訛傳謬多子塔前尤漏逗雞足岫謖謖松風戛清晝


玉筍崇班胤剎帝瑩然妙相佛無異閱鍊巾瓶心不媿奇特事拾得蚊眉大火聚剎干倒卻煙波沸博達多聞還鈍置傳持法藏水投器騰身逝天邊挨落鶤鵬翅


潔淨地生靈瑞艸聖人降跡符斯兆青林枝挂日輪杲火龍討梵宮建出擎雲表我但髮白心非晶箕裘密印傳家寶象白山中躲得好鶯啼曉折摧憍慢慈風浩


虎穴逃身誇駿骨桓桓正氣鍾摩突三屍拋向波旬窟神力竭謳歌同翫玉壺月化機契洽籌盈室香眾挾複遭顛蹶臨行句子尤直截山河說晝夜熾然無間歇


蒼鵬翼展青霄外真量慧聞金日佩披緇豈為戀皮袋法無礙寒泉玉迸溟瀛派同學細陳疇昔話步趨響接梵天籟弘猷葉葉崢衡岱八千輩支離累劫徒憎悔


巨壑虯藏霞蔚影千鈞祖道絲懸鼎雉堞雲蒸金色炯商飆冷藻鑑逸人鬧市等我心自來往無境觸器傾翻猶不肯寐言賢劫重追省孤峰頂大地撮來做胡餅


里閈聲華感鳳翔踏紅吟嘯若為狂誤竊彌遮鉤餌香謾珍藏砒霜活命競傳方義無論處電飛光逼得虛空插翅忙慈心出定短曹墻整紀綱毘耶城裏舊宮商


慧鋒銛捷人無敵甘露味霑繹疇音化風聳被提伽國毘舍宅白光徵有大乘客心親道合言何直步移蹋斷金牛脊秋高葉落萬山赤最相惜一偈蘸乾滄海滴


淵默春光過五十飛鳴便爾雷驚蟄親愛頓忘休再憶道非得一拳打倒空王壁中印遙臨垂化跡青山綠水皆相識香蓋子來登峻秩還鄉笛梅花吹落江天碧


胎周花甲號難生白象馱珠到艸楹僊翁曾識器連城逸氣崢驚起春眠柳底鶯貞操稜稜無睡程塵埃榻上走蒼蠅華氏偶臨頌德星不留情掉臂依還舊處行


碧嶂霧深玄豹隱胸中繡織天孫錦電走神機誠克允風致敏來住非心曾發哂地變黃金法標準馬頭截角吹毛凜化絃迭奏清江引濟群品花敷覺苑春無盡


佛既不識履先瘦木頭鋸解駒方驟騰踏獨超山澤狖願無謬裸國翩翩盡衣繡九鼎聲名未寫售波羅柰已龍蛇湊法雨滂沱拔英秀歸時候夜半日輪紅潑岫


移星換斗誇神術玉麈輕揮便屈膝三千眷屬齊逃出異論畢幻海乾枯性海碧權勢門墻嬾駐蹕石窟老人來謝益奇傑為探危不恤誰同陟龍樹森森瞻旭日


疊嶂潛蹤大樹陰至尊徽渥契傳心綠野逍遙空古今印度臨法施先挑我慢針龍煥發響琅琳立論搜窮外道襟月輪塵剎炯高岑惠澤深震旦清輝滿目森


佛性虛明還自縛銷空福業虎生角幻術銕鞭俱打落門跨腳針投缽水欣然諾巴連異教深民瘼掣起長幡盡錯愕雄辨風高動鈴閣身光焯獅行豈帶黃金索


樹耳園生談般若未明理驗不虛假橋梓豐肴八十夏塵鞅捨道成無我何淵雅梵宮香飯手擎下凡聖同飧眾復訝森羅重煆紅爐冶甘露灑難提昭代知音者


定無動相金埋井我欲師仁冠再整青闈玉葉增堯景囊錐穎天光燭破無明阱坦路徐行霜月冷懸嵒石堀文彪炳嗣續祖燈聯骨鯁群迷拯娑羅王復呼歸艇


矞雲盤結青螺際金毛跳躑野狐隊機利劍鋒擅百歲諸佛慧寶鏡晶瑩絕瑕翳殿角鈴揚第一義銕眼銅睛都不會化雨霏霏灑枯柢起衰弊心地花香垂後裔


貞操玉立道斯存扣戶無人解躲根啟扉方得敘寒溫酌靈源月邦經緯又乾坤高握金鞭萬象奔天階奚止導師尊灼灼紅蓮綻面門古調翻老婆嚼飯與誰吞


襟懷宇闊秋蟾朗慧韻風梳空劫響無生話到窮途上豪氣爽鳳雛不戀梧陰廣慈月呈輝羅閱壤嘉聲海印恒斯仰金翅煙橫來撞網回頭想天岸雲飛一拍掌


慧日懷藏熙世傑應真竦避法身佛光度及門維輔哲雙珠熠芻尼踏落靈峰雪式衡梵行秋霜烈月淨端儀遭七劫責躬始證甘露滅聯譜牒斷絃恰得鸞膠接


萼連自在拋麟璽得度鸞坡迎倒屣鏗鏗剖析浮圖理焚香語勒那寶印遙空禮潛龍聰慧咨終始五百劫來生玅喜栴檀槌扣蒲牢齒蓬蒿矢射中林間白鶴羽


須彌拆卻舊山瓢聚落遊行幻惑消深林鬱密九霜翹別峰招紫宸出沒雨花飄無畏海中縱法橈參臨緋素示同條師子騰驤格調超聽鳴皋鈍翎脫賺半千嗷


無上灘頭見鶴師非心求道搆何奇五眾情枯便解頤毒手施奪得珠還奠鼎彝生死涅槃碎一錘箭鋒豈肯讓魔廝臂落王旋悔亦遲慰吾私婆舍男兒最白眉


孕靈丰骨逼人寒照世明珠展自拳雅逢嘉勝每優賢竹筋鞭攪空默論暗流涎汪洋化冶啟南天嫉熾靡傷毒藥鮮金襴火試愈新妍號子傳密多肩重強爭先


龍墀肇胤玉珊珊慧眼天空降聖鑾殆扶祖道受拘攣夢初殘羯磨震動古仙壇堅固宮墻瑞氣山還梵志頂頭安嗣繼童尋瓔珞冠往事看弘法於今較更難


遠劫萍分閭里煢丐求招得不輕名世隘惟多嘯傲聲相倒傾光芒神物起豐城殷勤香至寶珠呈智者隨拈鑒碩英菩提果樹兩邊榮吾道崢一對黃鸝各自鳴


斬盡南天爛葛藤指麾東震汎重溟譽浹金章達帝庭聖諦徵廓然不識便零星一葦長江屆雒城賸栽嫩桂奕仙枰雪鼎寧馨志可銘避煙腥隻鞋脫落話郵亭


大道薪傳係靈瑞五峰秀拔頭中刺家產蕩空有腹笥銀花墜少林葩發香初媚弼化方思購良驥俟酬宿累我何避淫肆韜光年晚事無心治始悔從前落一臂


不言名姓混人間風恙纏綿鬢已斑埽空罪性懺無端法僧嫺挺身任重背擎山祖運駢繁百六艱低回十載皖公跧學翥驅烏度珮環羅浮還浩歌一曲綠蘿灣


稚風卓卓擅心宗縛汝無人駛電蹤纖毫不盡尚磨礱道斯忡枕榻高懸六十冬拔斷黃梅路口松詔書三卻白雲叢驚飛花鳥破頭峰興未窮臥後翻身又打恭


戛漢松栽梅嶺麓空群驥產周家腹皓首能為蒼鬢錄濁港浴肌體鮮明道所屬再到破山梅子熟仁兒又種曹溪玉麟角咸推神秀獨碓坊續畫得東山圖一幅


瑩姿爽拔采樵人聽讀金剛便棄親黃梅負石但書紳一偈陳糠中篩熟米如銀半夜撩衣竟脫身風幡猶去惹煙塵落重描法性真毒鼓新晦冥赤縣盡陽春


曹溪偉步推先覺聖諦無為階不落誕生焉坐空王閣東風惡金鳳肯耽梧翠泊壁底籬根有麟角須憑鈯斧開南嶽越格兒孫任騰踏鎮浮薄廬陵米價遼天索


甚麼物恁麼來八年氣悶一旦豁開謂不染汙釀成禍胎曹溪翻地軸南嶽震天雷山騰海沸無時已若箇男兒不受災


弱齡然諾氣吞牛消息領南藏裏收衡山盤石著鴻猷肇論休聖人無己道方優夢躍乘龜性海浮儼魚匍匐上金鉤悟得心宗是木頭磚投稽天洪浪衍龍湫


日面月面是佛非佛讖應金雞燈照暗室輪蹄踏殺人英雄俱負屈噫藏頭白海頭黑千古萬古深相憶澧州藥山弘道惟儼禪師


畫餅三乘不療饑揚眉撞破銕牛機脫盡皮膚山可依繞嵒扉石上花栽春自肥榮枯何礙白雲飛至寶埋藏諂曲闈休糧方子送僧歸藥嶠巍一聲清嘯動京畿


扭痛鼻頭喝聾耳竅適來堪哭如今好笑踢翻野狐窟日麗於宵活陷赤鬚鬍怨聲載道制禮樂兮追三代之雍容坐雄峰兮竦萬山之巍峭


棱棱古貌肅肅神丰謂己腳跟不穩中人毒氣尤凶觸著石頭和心嘔出據坐天皇盡力折衝除暗之寶炬破夜之霜鐘從上相承無底事潮騰汐沸起蟠龍


雄峰喫盡淡鹹味藥岫高翔猶俗氣鳳團自煮從人嗜屋裏事日夜不勞閒算計大悲手眼通身是古佛添香居何處金毛翻躑爪牙利一月霽長空影落千江曙


寒灰裏撥火死柴頭發亮傲然趯到淨瓶贏得好山放浪撼門而大用斯彰原夢而禿鶖尤當喫飯奉羹父謙子讓轉暗機兮嬌鳥啼花唱圓相兮佳人猒釀


胸吞雲夢舌控神鋒噬彼百丈惟此大蟲名呼裴相其視猶龍八十餘人皆已推讓噇酒糟漢何處尋蹤咄你是誰儂


一餅攜歸千殃隨至割鬚棄袍拋戈偃幟已到力盡計窮方解保任此事格外句有口莫宣髻中珠無功賞賜顛倒英雄滅裂儀制如斯劣別爭怪得紛然欲強你辭卻石頭墳插入馬駒隊


鳥鳴枝上聲聽眼糞壤走盤珠自轉師真睹水逢渠展玅協闡萬端穿鑿冰消煖寶鑒高懸偏正顯稠林橫捏金刀剪粟榦禾莖弄清婉相續勉乳盛師子琉璃碗


痛受烏藤事嗟掣肘造謂大愚過疑有否築三拳欲明負屈之心還一掌出盡風顛之醜更言佛法無多不顧面皮尺厚濟河水激浪滔天陷溺平人無路走


瞠眉無佛蓋膽有毛傳家板籍點火便燒木枕推時劍刃用事金錘擊處師子折腰小釋迦莫可定款大溈路灼見諠囂


氣同項羽拔山之力威等商鞅立法之嚴買餅點心黏住脣吻紙燭吹滅磕碎額尖多嗔少喜有醬無鹽佛祖漫遭詬罵人天烏得窺瞻惡習相傳難洗濯世間無有不憎嫌


運徙南溟英獨邁風培九萬程摩背親見作家有語在把茆蓋思大果然佛不愛天神無路擎香餲蜀錦鋪花雲靉靆新豐領袖表尊貴滲漏誡五葉儀刑瞻泰岱


遭大覺一錐納盡敗缺見滹沱片語結就相知嚴克賓之刑冤聲動地別君王之寶價踴驚時自知行說兩難得木柺丟開步玉墀


師德山為冶為型友巖頭以直以諒舌底馳旱地疾雷胸中捲際天洪浪輥木毬子兒戲出奇弄鱉鼻蛇毒流異樣敗壞廬陵家風總是者廝無狀


雲居踏落艸鞋翼古路坦夷行不得兒孫後代多荊棘鳳山崱亂絲石女拋梭織花檻璇璣春熠熠孤峰那挂煙蘿幅短販徒誇書劍客動江國無絃琴上宮商別


頭不梳面不洗吐赤誠流清泚投崖饑虎孰辨其蹤無觜老鴉莫測其底為富不仁矣為仁不富矣十字街頭吹尺八悄悄佳人心萬里


拓開睦州門拶折自家足忍痛無處雪冤枉把眉頭攢蔟一語脫象骨項上銕枷千古瞻韶陽路邊清旭胡餅價高神機掌握款將屎橛當珍羞契合主賓三尺竹


胸藏繡谷春恒絢肘挂靈符氣雄悍聲騰物外雕蟲憚者驢漢多子塔前曾法戰夜明簾捲空王殿環珮謳歌恣舞抃逢渠豈在今時岸恢祖案風輥金毬翻水面


跳出鏡清彌天之網誤入寶應烈焰之爐就鍛六年忘寒忘暑單丁八載自卷自舒施訝人機銕馬驟青霄之路唱無韻曲木雞啼深夜之衢大風憂止頻垂淚傾盡家私標懿孤


腳尖踢破同安頂鼻孔掀開棲鳳嶺懸機鶴嬾翹松冷家賊剄玉鞭擊碎無生阱正法眼藏南華景胡僧徒泛流沙艇曲高須和難逢郢相重肯灰裏邈真紅焰炯


佩經而誦逸鳥銜花拂袖而出野鬼飛沙密練韜光閒心懶撥爐中火擒下艸賊好手肯從世上誇日輪難並照重來小釋迦調高濟北獨賢克家


奮跡誤鐫碑上語叢林謨烈紛無已秦鏡胸嵌照邪詭宗可倚谷應猿啼暮煙紫鷺鷥驚起蘆花裏寶印當風錦縫啟託遠囿麟傳法乳一皮履兒孫踏出盈寰宇


計窮卷席放捨身命鼎絲任重豈久安眠嚴整三玄甲冑縱揮十智戈鋋大器堪成俛受胡僧激勸閒神遠送秖燒幾陌紙錢呵呵呵停鉏傾麥飯知音少負恩多


銷落礙膺片石原知一切現成敞甘露之門庭清涼溥挹大唯心之爐韝猛焰高騰道宣御殿化被金陵泥鰍並上瑤臺舞法眼恒懸杲日明


路遠三祗不足戀凱歌唱罷忠腸斷夢協青鷹炳圓鑒雲頭按玄機吐盡吞酸餡嗜臥圓通疏侶伴須彌卓立虛空顫缾盂莫挂孤村店威音箭射透重圍風八面


潑水匪驚心詬詈不挂目荷負等海鰲俊逸同野鹿略伸白拈手腳踏開楊李之門忽露師子爪牙推倒神鼎之屋橫吹笛兮鳥散雲飛閒按劍兮神號鬼哭因謂之世間無比倔強尊宿


伊陽道隱辭仙牘海會橫衝曾囓鏃提鞋挈杖誇英獨胡家曲木雞夜半啼雲麓繩床剝爛門風矗謝紫致招天子歜翻頭作尾何拘束臨行囑冰河焰起乾坤肅


弼石霜棗心愈赤樞法苑葵悃尤丹語下知得此事胸中爆散疑團路長騎馬政大崇寬惟愛噇眠禪不會兒孫滿地鬧無端


口梭錦織天孫絢眉劍當鋒鮮血濺木雞夜半啼天岸深遐睠靴頭踢綻蜘蛛線濟時銕缽盛貓飯門戶豁開圖短販淨因鹿苑何妨礙狂瀾扞紅爐雪舞金燈燦


無價明珠一笑休莖茆何復現瓊樓此心耿耿惜金甌媲先哲勵下秋白雲高調響滄洲


釣頭脫餌便收綸恪素風高韻絕鄰滔天見浪砥燕秦誑謔人鋀石佯為無價珍蕩除魔孽轉精神品類俱輸肺腑春到頭采汲自相循攬回輪夜明簾挂月鉤銀


驥群空北鵬翼圖南扣浮山礙膺未散見白雲槽廠始甘亞兩隻眼遇物似瞎開一張口無事可談獨木橋橫春水闊銕旗銕鼓惹人嫌


額頭汗出鴻秋斷竹閣夢回鶯曉喚從前醜拙通身現逞神變磁州餅打青州麵輪王寶藏輕售衒穴鼻針忙穿玉線超超步武聯嵩巘春風爛靈枝秀出擎天榦


金雞啼破午煙錦帳喚回春夢冷煖惟自深知悲樂孰與相共允標西川藞苴之名掩蔽柬山赫奕之誦滅正法看大用倒騎佛殿出山門獨唱巴歌來彩鳳


律己玉山光照曜事師冰履心危峭懿績香林班厥蹈雲鶴調刷羽高飛驚海嶠一拳捏碎虛空竅師子花叢恣跳機輪不觸今時道家聲浩當途坐斷寒猿嘯


銛利于舌柔易於躬謁長蘆銜杯嘯月遇昭覺解帶吟風睡虎轉側逸獸斂容腥羶纔露蠅螘攢叢維今曰古獨踞稱雄


舌走風雷眼界空跨陵佛祖氣如虹藥病相攻伎已窮愧獅蟲令猷穆穆凜維躬罏鞴弘施勵下風英靈納款笑談中坐看蓮花臘月紅素秋恫洞上卑絲負鼎翁


虎丘山上倒戈卸甲伸手秖堪曳白金輪峰頂喫飯著衣開口只好談空甘露門惟其藉重狗肉舖抑以增崇穿艸鞋住院何礙乎踢踏愧蚖蛇戀窟提策乎瞶矇


一噓直醒捐豪素勝默凄凄猶蹇步大明一睹消凝冱聲馳騖徘徊紫殿知無度跨驢索賣閑家具截斷重重偏正路鞭笞萬象俱驚仆洞雲布從容終古松濤怒


膽量出群聲容差異密裏砒霜飯中毒刺一經明果汰淘好惡毫無隱避正法眼視作泥丸破沙盆證成美器七剎宣猷九重闡秘銕船無底要人撐世上杜蠻有此事


遷喬黃鳥翀霄勁古佛讖為師子競翻腔調轉長松徑小兒聖不移跬步烽煙靜對禁歡騰崇辨正斯煌石火青天迸後俊琢磨繩祖令漁歌聽蘆花雪皎眉梢映


懶事豐屋雅愜破菴落花堆砌皓月臨檐鼎彝濟北曠道司南冤家相遇趨入鬧籃風吹水上紋絢自纖非心非佛前三後三欲識渠面普請仰瞻


山藤艸履大行邁義海鑠乾保未在整衣重向雲峰拜雪師會家私籍沒猶廝賴腳尖一趯須彌壞塵劫事都輕發賣高眠錫閣觀成敗人見怪歍伊超過毘盧界


坐底是誰禪是何物縛住胡猻六窗靜謐要知秋熱春寒重揀陳年曆日金縷之衣特賜弘宣鳳闕黃麻禁庭之詔駢膺實出龍樓丹筆石梁橋上說歸期御愛峰前吹觱篥


琳碧丰神藻繡腑金刀口角裁春譜捉敗文公桴凱鼓嗤畫虎嵩岫彬彬山豹舞道豐德洽彌宸戶致出綸音無處躲退藏白馬方先古的的旨花扶月影松窗午


威稜夙具剛骨生成拌痴獃罔知鼻直觸古柏識得眼橫向九閽放潑天穢氣踞六剎引逐臭青蠅紛紛狂鬧隱隱雷鳴毘盧界內幾時清


鷺瞵蟾沬神斯差逼得法身成幻化抗稜弘辨如瓴瀉龍門暇鑽研故紙饒三夏恬莫終南世擬謝祖庭荷負催星駕傑閣吞雲重搆架擔輕卸清風明月香嚴舍


氣歕如虹蜺心硬似銕石既離密印半人之處必遊未奏禹功三過其門不入深夜推落枕頭邊塞烽煙永息門風孤峭孰敢探歷江南江北聽遺謠嵯峨盡道西峰岌


蘊真揚烈脫樊籠博辨鋒摧內外宗雕鏤萬物轉玲瓏罷折衝超群師子話憧憧煙扉撞動法王鐘無翼名飛達九重朝臣不禮類耕農睹雍容乳嶂春繁桃李穠


觀流泉喪失影子扣死關痛棒自取一肩擔古佛之名寸舌卷銀河之水竹篦蒞事鬼怕神愁幻住隨緣煙村月渚大功著而弗居天書聘而不起咦都道本中峰元來卻是你


濯足嵩灘機轆轆齠齡遐奮己躬勗鬼窟掀翻離背觸還相續松膏焰接神光燭取則言中不我錄明宗格外談心曲花看洛陽人似玉挂羚足瑤階月晒層苔綠


鵲噪旅亭壅塞耳竅貓飯鼠偷碗子跳無明之焰方高大夜之夢始覺龜尾曳泥龍峰坐嘯一味砒霜藥殺人尤道醫王來捄療


垣山矯跡踏秋嶺瑞艸削除無相頂碧潭攪碎蟾蜍影愁襟整疑氛一觸秦槐省蕩平空劫風頭猛獨拔當時神益穎烏龜向火言途梗推匠郢麒麟玉琢從馳騁


掃除佛跡擒下南泉明珠匪貴深躍龍淵鄧尉現瓊樓藏盡吳天之月澤湖鼓蘭櫂浩歸坰野之賢赫兮喧兮庶不愧楊岐之正傳


旋風飄逐入龍潭翻浪騰沙氣未甘迢遙復困水雲酣少室參低頭各自打鄉談掠虛滯貨滿肩擔郟鄏紛紜陷好男虎穴狐窩盡意探絕連纖金雞樓上鼓聲嚴


懸玉符鳴金鼓劫寨毀營阬佛陷祖振古猷與世抗衡摶香雪逼人嚥吐貌斯恭步斯武雍雍續得滹沱譜


冥鴻每壯長天翅脫白萬安仍掉臂問津明聖瑩三聚門還閉回文錦織春岡麗比來方遂題橋志九鼎一絲誠爾繫雲龍風虎渾閒事煙霞寄三十六峰常潑翠


蘿蔔會切殺人何難虛空撲落地旭日上雕欄跧伏安谿心形枯槁沸騰域內墻岸巑岏曾知炎路尋頭客誰解翹思慕廣寒


拔心儒圃挾雲孤厥謂空門有寶符室投虛白幻情枯任橫趨碧落衝開四壁無展拓嵩山舊畫圖飽人毒藥當醍醐不斷冤聲匝地呼鏡破乎爛熳春風唱鷓鴣


深受萬峰踢踏重討東明滋味琉璃燈下睡眼揭開巧說異端知無實義願海泛慈舟歉歲挺嘉穗一碧洞庭秋千載凜高致


錦帳夢殘衣一振翹煙宿霧千山進欲捺胡盧死水浸心頭悶菱花撲碎蚩尤遁鐵牛奔吼須彌震滹沱玄要俱排擯高撐門戶挽秋運不本分按指聲光隨海印


面如刀刈眉似火燒菱花一睹妍醜難逃堪笑魚腸最利倒持刮剔英豪玄武湖邊閒震吼高峰頂上起波濤


絕侶孤鸞翔古道乳峰錯足行荒草頑石崢嶸俱靠倒便宜討金錢換得酸梨棗慧眼揭開紅日杲流輝於越稽山曉仍雲葉葉擎天表匡廬老狹路殘紅胡亂掃


瀛渤口門劍鋒齦齒齧除狐穴之藤吸盡蹄涔之水驅石虎亂嘯嵒前鞭泥牛深耕海底惠之清兮未聞跖之孽兮有此地北與天南叫屈紛無已


面帶煙霞滄海度無明焰發天荒破雪曲調高疇敢和全不顧颶風浪卷孤舟渡箭鋒毒向雲門吐妙喜鼠粘橫指註篤躬重整石頭路逞家富玉笥峰前風滿樹


野嘶金勒馬夢破玉樓人無聞從茲騰沸華山望轉嶙峋出匣龍泉飛雪刃剜心劈腹太無因


軒昂獨步雲門路高唱鷓鴣絕回互秤鎚落井無私顧春彌露理鋤化鹿川爭赴樵徑風清留不住鴛湖月皎恢家務砥捍狂流鷹攫兔織屨暮六橋閒適隨鷗鷺


襄陽闊步鯤化一朝關嶺梳翎烏啼半夜單絲繫鼎允荷厥躬八面當鋒坐膺柳榭仰見紅爐彩鳳翔沙盆無底重增價


奪得化龍杖子放行捕鼠貓兒接千嵒命脈恢列祖綱維爐以大哉糠秕皆為陶鑄霖其作矣艸木盡有榮施禹門獨踞兮浪高春水金鱗燒尾兮雷送天池


銀絲兮短髮銕橛兮硬肩銅棺山一聲秖可自嘆賣柴漢千聖誰敢爭先弄黃檗之旗鼓驚時駭俗大荊溪之家業赤手空拳夜昧而復旦月缺而重圓真丹多氣焰太白一燈懸

