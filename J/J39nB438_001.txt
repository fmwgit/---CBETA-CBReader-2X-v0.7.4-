嘉興大藏經（新文豐版）數位版, No. B438 衡山禪師語錄


我宗的旨 教外別傳 人人本具 證自西乾
臊胡遺臭 迄平中土 作獅子兒 大慧為最
遞傳而下 代有明宗 獨師荷任 志願堅隆
語傾甘露 氣靄慈雲 披肝瀝膽 彷彿難名
追思莫盡 緬維德音 渺渺予懷 將于斯銘
斯名在列 皎月當天 清輝不改 普照永年


者慈尊一箇好潔白人不做無端去朝陽洞飲真空水來聚雲堂上吐甘露泉引得後代兒孫一箇箇粧風賣顛逢場作戲仔細檢點者不唧溜底老凍儂好將一條斷貫索穿著鼻孔送在無佛處稱尊若論仁義道中且燒一瓣兜樂婆畢力迦沉水香留作人天供養


紙上水上海上江上無住為宗竺乾震旦面壁處一味直指單傳付囑時兩卷楞伽教相得恁麼賣弄精魂笑殺衡山和尚


無端自西來禍胎從此起不是斷臂人幾乎坐殺你咦者回歸去勿再來再來失卻那隻履


瓶內有花紙上有相石上有松且道達磨面目在甚麼處咄會得許你動手


三腳驢子弄蹄行天上天下沒蹤跡威音已前威音後沒量人騎沒量驢此是老僧重下底註解就裏有二句是玄要料揀有二句是賓主照用若檢點得出與老僧把手共行如或未然且向第二頭薦取


古道傍邊老牸牛頭生雙角使人愁趙州握口無鋒劍劄盡浮雲萬戶收


末後句隔一層無端錯認定盤星手長衫袖短風逐水成文凌煙閣上功臣杳說向愁人愁殺人


一箇銅睛鐵眼一箇鐵眼銅睛兩箇暗中書字不覺偶爾成文


供奉童子草作黃色要識一貫兩個五百


問在答處答在問處問答分明燈籠露柱


風木臺無風木傷竿頭進步共商量商量極處見題目悟我木樨越桂香


且住庵中且住僧急須策杖別峰行他時行到無行處始信吉祥正眼青

