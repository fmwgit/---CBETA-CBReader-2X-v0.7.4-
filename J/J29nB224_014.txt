嘉興大藏經（新文豐版）數位版, No. B224 嵩山野竹禪師錄


竹雞聲滑滑。隱者深林裏。曉色照谿西。秋風來萬里。


夏日人易倦。閒行過紫谿。竹門山靄合。坐聽鷓鴣啼。


室中人岑寂。偶步到華叢。一支才插鬢。語笑對春風。


登樓褱白公。遙望秋雲疾。處處漁樵歸。石門正落日。


寒香初破雪。高潔隔幽谿。堪笑余兼爾。終當巖壑棲。


松寒月欲高。隔塢聞荷香。不識誰家笛。清音細柳旁。


鶴閒松子青。馬亦有追風。鄰翁谿水上。日莫釣魚終。


求佛先求心。蓮華掌上開。香風吹不盡。白豪吞日來。


聞道不須遲。來朝雪滿頭。忽然骨肉別。如日輕霜休。


南山松柏裏。亦有白頭翁。昨日過山來。對我理絲桐。


嵩山磨古今。白月照無終。圖畫箑頭上。煙雲生不窮。


聽聽打更鐘。一下复五下。才曉又夕陽。依舊是昨夜。


松囪開澗水。高坐待明月。西北涼風生。翏翏吹白髮。


江聲夜靜遠。微波生枕上。鄰雞寒欲啼。鼯鼠自來往。


琴在白雲室。孤音逐水流。彈罷焚香坐。松風猶未休。


楊柳垂殘月。寒雅醒欲啼。不知何處客。已度板橋西。


一衣三十年。高臥白雲岡。如何開卻眼。只見別人忙。


山中行。谿谿野雲平。古樹生苔蘚。寒猿三兩聲。


山中住。閒看前峰霧。茅屋倚雲隈。好鳥自來去。


山中坐。何須理清課。日用自閒閒。誰管立功過。


山中臥。一枕蒲團破。忽然惺覺來。峰頭日已墮。


道原不在規矩。學又豈關子書。只要心空若月。看華隨柳幽居。


佛果佛果如蓮出火。開口見肝內不著我。祖債佛冤一杖擔荷。師子遊行野干自墮。事事見成行行回互。分付宗元一切莫附。祖代源流從此屬付。


山生奇石水含秋碧。鳥倦飛而知還。雲無心而出入。煙光靄靄谿色羃羃。中有一士鄰我咫尺。日來亭上問我佛理。一劍破頂門。渾身血滴滴。忽然申此手。拍碎昆侖脊。


死生齊一凡聖仝廛。揮之即碎團之即圓。清光滿匊明鏡當軒。一條白練一念萬年。是賓是主有實有權。如斯領悟故曰單傳。且道傳箇甚麼。咄。伶俐漢休熱瞞。南海波斯騎石虎。森森拔出珊瑚鞭。


逃禪須子細。不可墮無記。喫飯與穿衣。咳唾與掉臂。處處契真機。物物明祖意。又須格外觀。莫信人巧譽。一念如萬年。千差當一致。古之學道流。依之超十地。若不如是行。徒勞立此志。我雖不識丁。敢言說非義。情忘體自殊。意絕理自備。應用在臨時。斯道為第一。


者一物那一物。因不該果不屬。心常明意常足。不斷貪不求福。昭昭然能照燭。未生前是何物。


磨推女。女推磨。汝明汝明。識者箇莫滯塗。路中只須家裏坐。女來執吾役。吾故與女說。毋要論玄機。玄機終非得。無修無悟人。直此是法則。


在家出家理無差別。一念回光萬機頓歇。本既無生何者受滅。萬年一念獨超方便。佛說非真我本無見。曰男曰女乃貴乃賤。一念萬年頓在目前。先天勿用何假後天。前後際斷其道玄玄。玄玄之玅不涉眹兆。推倒空王歸來大笑。


坐如山行如兕。大丈夫本乎此。三千年前老釋迦。說有談空剖真理。非心非佛在彼在此。中天月正圓。素景落潭水。


禪須實究道須實落。日用之閒灑灑脫脫。踢倒淨缾豎起麈拂。索我禪銘乃為是說。畢竟如何長天一鶚。


幾向黃華叱吒。又來白社縱橫。著著玄關莫測。威風凜凜江城。


以身持經。以經束身。夫身與經誰疏誰親。二如不取何妨持經。呵呵。也是平地掘坑。


宗亨居士入佛叢林。歸無上道了悟佛心。中邊不涉亦不閒吟。雖然到此田地。猶是聽人餘音。


驀直相逢道不識。廓然無聖語何欺。如今為女重說破。鳥道歸來早已遲。是甚麼。貓兒尾上繫研椎。


如何是佛。糞土塹。衲僧罔措。龍天稱歎。力士骨毛寒。波旬心膽顫。


海印三昧。觸目菩提。毛含巨海。螾吞象犀。修竹囪前萬竿。山僧只管高棲。


天上無彌勒。地下無彌勒。去問拄杖子。向空畫一畫。良久云總沒交涉。


昆侖申足蹋倒海嶽。抹過丹穴吞卻鸑鷟。露柱笑鐙籠此理也端確。


梵夾五千餘。字字疏摩訶。中閒一字真。著意便蹉跎。呵呵會得奈我何。不會奈爾何。


雲從龍風從虎。五眼六通各自睹。祕魔叉禾山鼓。五五還歸二十五。


知者見之知。仁者見之仁。易之易之誰與鄰。縱然跳出者箇。猶是眼中之塵。


黃檗自苦石密自甘。甘苦不著各自歸菴。若了此中旨何勞五十三。


喫茶者茶飲酉者酉。上天鷹飛下地兔走。吾與女复何有。猴愁摟頭狗走抖口。


雅不涅而黔。鶴不浴而白。火盧浪滔天。梵本難為譯。木人天外高歌。石女谿邊繡刺。


如珠走盤似水就下。一往觀來何假何借。珠兮珠兮奈爾何明朝有意重來麼。


左也得右也得。虛空何面烏。本自黑鴛鴦。枕上夢回時。且道起來何消息。


馬能蹄牛可角。雨下枯回魚行水濁物我仝根佛生。不悖是謂春溫之華秋涼之月。


我生天地天地我子。面目依然阿誰動止。風吹江海波紋起。


禪非禪道非道。直下了之無不到。百尺竿頭進步人。坐卻白雲終不玅。


不入虎穴不得虎子。以喻道人學佛之理。但能勤精進。自然得道耳。


天得一地得一。衲僧有甚閒巴鼻。竹老眉毛任女看。錯會依然何處覓。


我心不可得。問之無可說。拋卻鏡華忘卻水月莫叫屈。明朝依舊日東出。


大道如何。經天緯地。萬象森羅。清光不昧。左右逢原。切忌眼覷。


前三後三布袋之閒。若也不會綠水青山。寒山逢拾得攜手笑破顏。


有家無家二俱不立。路上人披衰。田中人頂笠。疑殺瓠子東瓜。笑倒石頭瓦礫。


父母未生女是阿誰。父母生後何悟何迷。咄。撞著白額大蟲須打殺。莫待貓兒狗子疑。


道無言說曾子一唯。門人詰之忠恕而已。若是衲僧未敢相許。


聖不得名凡不得狀。掌碎虛空何名實相。住住。聽吾言。莫要喫人棒。


洞山有麻曹山有酉。趙州喫茶子湖看狗。慈雲無說拈匙弄帚。有問西來意拾起驀打口。


道不屬知不屬不知。及乎有知何異無知。認取孃生舊面皮。勿待霜月落前谿。


炊脫粟供頭陀。雪峰覆卻盆南泉打破鍋。飯裏有蟲有砂麼。


不是心佛不是物。明明指人也叫屈。南泉蘆菔頭。不是相仿佛。翠竹青青黃華鬱鬱。切不可認作佛。


山深臧雲水清。含物喚作吾心。孤負先佛。者裏只須分明。免得後時叫屈。


對一說倒一說。深恨睦州拶折腳。忽然識得者些兒。好把葛藤盡拋卻。盡拋卻。開眼也著合眼也著。


如人飲水冷熱自知。此是直說不必生疑。豎起拂云看取令行時。


真實說無閒歇。虛空咬爛須彌舌。天下覓醫人。驢年覓不得。


止止不須說。此意人難知。竹篦打三十。依舊卻生疑。呵呵此事不須疑。


此眾無支葉。惟有諸真實。筠袁虔吉頭上插筆。此意如何舉心即失。


千朱柏萬章松。閒觀春綠綠重重如來面孔何常別。好向峰頭識此容。


功德天黑暗女。有知主人俱不取。綠竹黃華別樣春。曹谿衣缽何須數。


日出作日入息。鋤柄舉來人不識。卻向他家覓指歸。焉知費盡心頭力。


雪峰毬石霜鎖。俱胝一指雲門話墮。長松五石更新鮮。將心解會卻不可。


一句明三句透。不必重重求講究。呼奴喚婢識家風。何曾一事落人後。


知之眾玅門。知之眾禍門。忽然知字都忘卻。水送扁舟過別村。


半壁關中百二名楊六詔江山。駸駸良驥嘶月。又向松門學閒。


生以不生生。死以不死死。死生如轉圜。佛性何終始。只恐不自知。去來終不已。勞勞三界中。苦樂如拘豕。幸爾遇梁城。聽吾說深旨。雖未大休歇。頗亦識知止。此日复何言。言之不相似。撲破無明敢。何物可為累。


星泥兩未形。是中何為主。苦樂既累吾。安知眾父父。鏡破照非無。華隕香還吐。寄言詞人知。至道切須取。


鏡水無心能鑒物。金剛有種豈微功。太虛仝壽傳難盡。高閣經聲落曉風。


支上有鳴鳩。梁上有栖燕。蜚時各自蜚。雨下雙不見。山囪苦炎熱。忽然涼生殿。遙天青冥開。江色淨如練。


余生胡不辰。才壯驅入塞。爺孃苦號啼。別時肝腦碎。王事未有程。此心焉可背。磨刀隴上水。憯雲忽生代。明日鬥旂旛。天地為之晦。


嵩山古瓦薶蘚荒。煙流水去千秋涼。庭樹蒼蒼鶴栖老。囪外雲深白日長。北來老僧手有力。芟艸除礫洗宮牆。未還舊觀此僧去。余來四載猶暴霜。鱗瓦蜚碧星日礙。嘲風似磨閶闔旁。水藻丹黍妒華木。青黑烏雀正蹌蹌。鍾鼓逢逢傳萬壑。高風欲下落天香。畫棟雕甍何人力。夙興夜寐眾劻勷。我烹白泉先春艸。更燒龍麝排高堂。白黑三百咸歌舞。歌斯哭斯曆永昌。


峨嵋山高入青天。白月蜚來半山前。月照空山夜如雪。山搖空月艸如煙。老僧禿髮騎雲出。眉豪垂銀深拂肩。此時顧我似有說。回首看月心不然。峨嵋山高高入青天。山月莫逆歌以永年。


南海珠還雲州守。高呼青天民父母。啼饑號寒獨關心。一歲兩歲饒歌酉。于公于公真賢牧。賣劍使人盡買犢。我歌未終惠風生。徐徐出自龔黃屋。虎走蝗蜚又收。村村童叟歌莫來。只恐君王不借寇。詔下奪我將相才。

