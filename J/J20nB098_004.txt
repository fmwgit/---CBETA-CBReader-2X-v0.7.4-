嘉興大藏經（新文豐版）數位版, No. B098 黃蘗無念禪師復問


終日閑閑無所為，記得曾參一字機，無限精神空費了，依然還是舊行持。


終日閑閑無所為，鳥啼花笑互酬機。客來問我為何事，飯罷菴前走一時。


終日閑閑無所為，蒲團竹椅盡生埃。祖師公案忘來久，禪客來參懶接陪。


三十年前學坐禪，猶如求鏡去磨磚，于今忘卻途中事，語默依稀記不全。


饑即餐兮倦即眠，有時微笑水雲邊，赤心片片無人會，下是黃泉上是天。


饑即餐兮倦即眠，閑忙動靜只隨緣。人間甲子無心記，開到梅花又一年。


入山撥草急追尋，峻嶺荒郊竹徑深，尋到水窮山盡處，回頭忽聽野猿吟。


溪邊嶺畔足跡多，不是牛兮是甚麼？緊密行纏牢著腳，好攜繩索急追他。


狹路崖前覺一聲，全身獨露在荒青，悠悠喚轉靈苗引，貫鼻穿繩孔現成。


牢把繩頭痛策渠，曠陳劣性漸憑除，二時水草勤調治，體伏純然樂宅居。


散放無拘養幻身，縱橫無處絕埃塵，這回不觸凡情境，左右周旋逐故人。


宛轉回頭歸故家，囉囉哩哩出煙霞，鞭繩簑笠俱拋卻，鐵笛橫吹不犯牙。


得意忘緣，迥出山堂堂無束任清閑眠。雲枕石深鼾睡，那肯容身落世間？


人亦空兮牛亦空，寒光寂照盡融通，大千沙界無名相，依舊扶桑在海東。


識破從前不假功，古今凝潔一非聾。欲知端的還源處，山自青兮花自紅。


赤腳髼頭出世來，春風滿面展唇腮。玄關金鎖皆方便，只要當人薦得開。

