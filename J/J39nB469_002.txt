嘉興大藏經（新文豐版）數位版, No. B469 善權位禪師語錄


信手拈來絕計量當機覿面索承當飲光若是英靈者必不明明入湯


本分安閒不自閒無端雪裏立人前饒君覓得安心法失卻孃生一臂全


禍福無門口自招烏藤三頓不相饒大愚脅下翻身轉平地波濤萬丈高


出得何如未出時莫教錯過兩行眉而今四海清如許慚愧當年七佛師


溪山雲月自古同詎分南北與西東頓開鐵面誰相委一曲陽春詠不窮


澹煙濃粉作新裝賣畫風流猶是狂若遇知音親道破腥臊何得污諸方


月桂長空觸處明何緣照眼似迷程雪中薦得寒梅意始許枝頭幾度春


但將一語勘知音窄處拶人難卓針就裏撥開閒影像長空突出月孤明


孤峰深鎖碧雲中兀坐寥寥一嬾融百鳥不來由自適遊人徒妄覓形蹤


四面洪濤萬丈深拶身無路亦無門就中掣斷黃金鎖不是愁人亦斷魂


覿面相逢不識他只因錯過苦婆娑拈香撥火如親薦觸處逢渠唱哩囉


紅非血兮白非銀徹骨寒梅占小春推倒扶起閒著力清風明月往來新


當機覿面無人識擬意思量路轉岐識得其中些子意拈頭作尾復何疑


金剛寶劍豈待如何稍涉觸犯血染山河


踞地獅子牙鋒爪利不展威獰野狐潛避


探竿影艸不須徵考未及入門已辨分曉


不作喝用顛拈倒弄舉起龜毛全體大用


肩風破浪出煙霞適遇紅桃幾樹花識得枝頭閒意思山僧有語別云沙


眉間挂劍老闍黎拽杖披雲過野溪行到水窮山盡處與吾扶起碧雲梯


宗門九鼎危如卯貴在承當轉用施三要三玄纔試舉雷聲發動電光隨


去去來來費腳頭芒鞋喫苦路為讎揚眉薦得歸家句信步毘盧頂上游


施為固必先知因洞達玄微性自真設使一毫生意外靈明覿面莫能親


刻期學道最良方唯要恒心莫易常一念時時緊逼拶逢緣觸境自生光


多年煉就活靈丹起死回生只一丸異症膏肓沾妙劑管教痼病及時痊


入山欲覓無生句貧道原來一法無半夜觸翻逆器了天明任汝說之乎


雲迷古道恨離離就裏寒心獨我知話到識情難別處幾回煙浪動人思


清淨法身隨處安何須更要覓深山有時挖斷鋤頭頸握柄歸來報我閒


閒來訪我道撫掌呵呵笑桃李花並開拈起呈微妙


王母蟠桃獻上延三多五福慶長年銀琴鐵笛頻相祝壽域崇開不老仙


立心行正道驚策自疑猜時時執起金剛劍大與佛魔戰一回


自戒堅持宿世因更須驚策堅持人直教持到無持處眼底眉邊挂曉春


茆屋深居志若癡如斯自有眼明時山僧無可重開示月在青天水在池


寶壽生薑辣味奇毒流千古中天眉老僧知汝無情面有病無錢不問伊


金剛圈出老楊岐秘密其中最上機的要發明心地印經行坐臥好提廝


人前每說隔天涯今日重逢勘作家彼此眉橫鼻直豎闍黎何事自週遮


利己利人施妙方肱心慈濟盡蓄藏鍼頭盡施神僊妙只待功成證醫王


覿面相呈勿外求原來屈指是拳頭若能分別其中意終不騎牛更覓牛


大乘根器已生來當下無疑趨聖階不落聲聞小果界時時擬近大雄才


佛法大意無多子一念純熟絕較量分明下手無著處古今多少錯承當


大信無疑直下了了然無事樂閒身閒中莫教等閒過時把彌陀念幾聲


參方學道入叢林究竟完全只死心此去三湘逢敏手歸來報我遇知音


前三三與後三三珍重禪人仔細參笑殺從前無著老堂堂覿面自顢頇


愧我平常無一法龜毛豎起用多端饒伊縱具超方眼薦得分明落二三


昔日鳥窩親切意當陽拈起布毛吹只今苦口無他意要汝聲前奪祖機


見渠質直無虛偽日用尋常絕正偏鼻祖家風無別妙只須就裏定方圓


覓心無處是心安先德誠言豈等閒若解承當此箇事清風皓月映眉端


非是山僧機不投只因爾念別馳求從今正好將心息勿使浮生空白頭


為人切忌自瞞頇日用尋常當返觀荊棘林中下腳易夜明簾外轉身難


心田決志守心城剿盡魔軍四海平內外一如空幻有拈頭作尾示無生


一念無私異念休牧牛極要追蹤繇驀然入手貫穿鼻縱步還家任自游


憐才治澤動賢情腰佩黃金仲子聲八納風寒留不住輕車三過遶龍城


向吾索話頭示汝乾矢橛但直恁麼去自然無分別


迢迢千萬路程賒杖錫東來禮洛伽盡道西天真極樂闍黎何事慕中華


蓮峰聳翠接長空一枕煙霞寂寞中落落猿聲驚夢醒不知身臥碧雲宮


柳弄青陰曙色嬌林泉深處暗香飄山長路曲歸來晚謾把殘詩對月敲


閒雲散盡曉風清日暖花明鳥語新舌巧聲輕無曲調幾回啼破嶺頭春


杖履追尋入石畿層層煙霧鎖柴扉庭前柏子陳年景屋後殘花自落飛


當空危踞露雄峰造物生成勢不同種性曾來無半侶長年獨笑碧雲中


厭寂辭山樂市廛鬧烘烘處好盤桓靜中學道非為道動裏參禪方是禪


是非場作菩提岸聲色堆為淨法身剎剎塵塵皆大意頭頭法法盡圓明


非僧非俗日街游不作經商豈八流骨董多般都賣盡單單不賣死貓頭


消閒無事課彌陀百八珠輪不較多本分修行由我得平常日用有檀那


松巋日用自平常佛法人情俱已忘問道其中端的事冷時向火熱乘涼


一住深山是事灰倚林終日枕莓苔清風明月心交友不待相呼自往來


看破眾生塵劫事不勞世念起攀緣放身做箇驢年夢一枕山河伴石眠


尖頭茅屋隱松間四壁芸窗對遠山舉世只聞才子貴安知劫外道人閒


寒梅初綻報春還細柳含煙掩竹關自慶不知時節易燒松煮雪傍雲間


籬下英姿秋後芳抱香枝勁自成粧拂衣歸去人先醉隱逸何辭傲晚霜


疏閒道者原無疑孤雲野鶴任東西異跡殊形難定相灰頭土面少人知破蒲團垢衲衣出入隨身任所之行了多少彎曲徑過了多少沒橋溪杖挑風月橫肩上手握乾坤藏袖裏山海為家原不遠天地為廬到處居榮華富貴全無分清虛冷淡自相宜荊棘林中沒絆礙孤峰頂上示威儀嘯月吟風惟自許觀山翫水幾忘疲遊市廛宿旅邸化些油鹽菜蔬米饑餓將來養色軀貲持慧命導凡迷身居陋巷不知憂座結高堂未足奇肉案酒樓懸缽袋柳巷花街歇杖藜混俗和光忘恥辱散淡悠遊樂有餘或住深山坐禪林不貪名利不求榮麤衣淡飯隨時過作事隨緣任縱橫閒來趺坐盤陀石無韻山歌任我吟也無嗔也無喜逍遙灑落度日子天子不臣侯不友平生孤介直如斯乾坤生我沒用人我是他非渾不理逢人說些沒味禪見成公案頻拈舉達磨不先我不後布袋長老無彼此非素隱非行怪直入窩巢無內外生死無常沒可了菩提涅盤成一塊任從滄海變桑田我此淨土常不壞報佛恩酬祖債百事俱有高賢在奈予疏拙只偷安佛法世法無干礙人家笑我好糊言我笑人家不自在


口似懸河眼似燈眉間挂劍利無情龜毛兔角親分付鳳子龍兒一任吞


橫戈躍馬出魔宮生死兩離智眼通缽袋拈來分付汝任從四海震吾宗


無心無法自優游一句了然豁兩眸從上源來親授受祖家聲價要君酬


多年種毒恨冤深幾度沉埋幾度新大治紅爐曾煆煉許君出眾續傳燈


頭角猙獰勢已成何緣終日隱群鱗從今點出雙睛去變化飛騰宇宙新


亙古圓明如意珠驪龍領下少人知直拈一顆親分付照徹山河處處宜


法本無傳法已行曹源一滴潤乾坤秪今付汝天涯去隨處拈香咸報恩


幾度遍參不計年來機氣燄逼人天吾今付汝龜毛拂千古聲名續正傳


多年種下茄與瓜今日拈來個個佳分付闍黎隨處用人天均濟活龍蛇


法出曹源之至今無傳無受法洪深吾儕今日親分付是處任為功德林


五百餘年運一逢其間奮起振宗風山河鎮靜虛空闊朗朗中天化日紅


臨濟家風孚世緣深開佛日映青蓮而今分付曹溪旨法海周流繼祖傳


一念修持許幾年導民育物潔如蓮鹿門心法親拈示永續來源證的傳


囊劫修身應大唐衣盂曾寄普光堂秪今拈出親傳授砥柱中流紫玉梁


照世一盞無盡燈光明晃曜滿乾坤吾儕送與滇南子遞代相傳燦古今


達本無學覺自通照能仁智海紹續真宗


大哉至道無憂無惱樂意自在藥山長笑機心自息法融獨妙不藥不病缽瓶永笑散花於雨點石魚躍得意忘言慧燈常照面壁得來豎拳悟竅而今而後梅熟龍躍

