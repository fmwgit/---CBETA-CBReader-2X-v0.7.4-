嘉興大藏經（新文豐版）數位版, No. B277 雲棲法彙（選錄）(第12卷-第25卷)


宗福法德義 普賢行願深
文殊廣大智 成等正覺果


果與因交徹 心隨境廓通
玄微幾悉剖 理性妙咸窮


本色西來意。雲棲靜且安。林泉徐待寫。先寫數叢蘭。


山寺雖多此寺幽。特教清蹕重來遊。洗心亭別仙凡界。萬騎紛闐合著留。


綠玉參天逕幾迴。石門煙月鎖莓苔。蓮池塔院自千古。奚事花幢坐墨胎。


修篁深處小延俄。又覺簷陰幾許過。山鳥啅林還太古。野花繪壁自春和。


淨土香光慧業薰。弆藏法寶玩顏筋。蘭亭昨過相衡較。真蹟猶贏王右軍。

山深獨闢清淨界 竹翠常飛妙鬘雲



一碧萬竿翠。雙流百折澄。竹泉行盡處。門徑得來登。磬禮悲心佛。疇咨苦行僧。鐘魚守本色。拳拂謝多能。矮屋常妨帽。明珠不斷燈。蓮池家法在。六字括三乘。


路入琳瑯箇箇青。祛人塵是洗心亭。七年幻夢誰參破。六字真言此重聽。蝶舞花香自詮註。瀑飛石矗孰流停。修篁深處忘機坐。適可依然悅性靈。


逕入篔簹心洗塵。春山過雨霽光新。浙中僧院斯為最。不事莊嚴事樸淳。


靜室三間對碧崚。花香鳥語處心徵。雨暘時喜宜菜麥。笑我斯之靜未能。


一心念六字真言。衣缽何曾傳子孫。監院歲除依例換。蓮池家法喜猶存。


金剛真蹟弆香光。索看重題逸興償。四句本來無一字。更何須辨幻和常。


諸峰遙看簇蓮青。路轉叢篁得野亭。知是洗心契儒玩。饒他念佛著僧聽。從新春景粉圖展。依舊山齋翠蹕停。真蹟香光聊遣暇。底論前後顗和靈。


我有樂山意。雲棲山最幽。綠篔饒靜趣。白足事清修。梵籟簷前落。香泉階下流。少停便應去。課誦可妨不。


雲棲本是舊棲真。無俗塵緣有淨因。江岸西行纔北轉。引人入勝見蒼筠。


石橋澗水幾縈迴。知是洗心亭下來。卻我到亭忘所洗。本來無物惹塵埃。


塔院。蓮池曲徑東。闍黎今尚守宗風。掌家正副輪年易。兩字出家同不同。


經堂左轉陟崇椒。精舍閒憑意自超。山卉當春都寂寂。修篁不雨亦瀟瀟。


萬綠瓊竿參漢青。十尋枝見下亭亭。此中尋路一時到。教外無言六字聽。坐對溪聲流不盡。了同山色峙常停。道場開後於菟避。借問山僧是底靈。


雲棲最愛幽而樸。每至西湖必雨來。依舊矮簷環曲堵。底須香閣聳琱臺。舉頭竹密藏峰峻。撲鼻蘭馨過雨纔。合掌闍黎不饒舌。真言六字已云該。


始舉為興滅。而兼得放生。豈唯滅不滅。生亦無生相。生滅俱滅已。寂滅何有方。以明超於方。無方中說上。無方說西方。其意亦如是。作寺作池人。願共了斯旨。


幾年魂遶浙城西。十里荷花漾錦陂。踏遍兩峰三竺路。又隨青嶂入雲棲。


千里旌旗擁六飛。投簪欲上釣魚磯。無端忽被閒雲引。迴耀峰前掩竹扉。


洛邑名園歌舞沈。亂鴉啼破幾黃昏。何人學得香山老。千載精廬有梵音。


非玉非金銀。非珠犀瑪瑙。猗頓失其富。海藏慚乏少。普應眾生求。是名曰多寶。


一瓦一椽。一粥一飯。檀信脂膏。行人血汗。爾戒不持。爾事不辦。可懼可憂。可嗟可歎。


一時一日。一月一年。流光易度。幻形匪堅。凡心未盡。聖果未圓。可驚可怖。可悲可憐。


東方初出漸當陽。使得人間萬事忙。轉軸西來山欲暮。寶光依舊映紗窗。


從來利刃號吹毛。萬樹松絲繫獨牢。莫謂鈍根虧斷德。此中原是活人刀。


九年少室坐岑崟。此地何人更效嚬。拂袖便歸千嶂外。不來從爾問安心。


百竿青筧出流泉。飛舞東西起復眠。玉乳不知來處遠。祇疑香積有龍涎。


不依雙岫不中巒。湛出當央第一泉。只恐老胡猶不肯。從教千里自涓涓。


安養池中寶似綿。玉洄珠溜正潺湲。何年分得金剛種。來作雲棲一派泉。


定中五色競崢嶸。靜裏天機夜亦明。炯炯靈臺無一事。可云日出事還生。


切玉剸犀一玦間。匣中秋水照枯禪。鋒從萬欲叢中出凜凜寒光不可扳。


聞說九年人面壁。而今祇見壁親人。非人非壁從何覓。幻出如來自在身。


夭矯長軀變化多。為雲為雨事非訛。禪師慧力能降汝。甘露津津賴爾和。


第一泉從北極來。泉名聖義果奇哉。涓涓似接天河下。為潤枯禪老萬迴。


黃金布地盡天花。金液還蒸五色霞。自是樓臺先得月。有人來共飯胡麻。


夕陽欲下五雲西。片片飛霞映落暉。信是靈光原不昧。塵緣息處見天機。


大冶千年鑄寶刀。江干突兀立青霄。不須暫試屠龍技。怪鱷狂螭孽自消。


觀心廿載坐蓮臺。不覺蒲團繡綠苔。獨有孤峰常對面。卻疑少室又飛來。


一缽降龍般若深。遙看飛沫注東林。時人只解爭餘瀝。活水源頭何處尋。


中峰涌出自潺湲。分得曹溪入梵村。幾處山泉名第一。何如此地問真源。


聞說祇園布地金。光搖池水半浮沈。上人漱齒為清供。丹液融融滿素襟。


一丸獨挈出人間。放大毫光萬劫閒。笑指扶桑迴耀處。誰吹石火照青山。


寶刀巃瀉動江津。掛在菩提護法輪。要使眾生無恐怖。世間誰是鼓刀人。


曾聞佛子渡長河。蘆葉為舟總是魔。寄語山間行腳者。同來面壁意如何。


池上蓮花玉削成。青龍活水載香清。若非山下涓涓出。泥沒靈根何處生。


中峰雲遶涌青螺。聖義分流一鑑多。欲借山中涓滴水。洒將苦海靜風波。


金液泉洄一澗深。如來吐沫總流金。山中白日原無盡。日聽流澌磨繡針。


遲遲駒影日西流。倒入千巖紫氣浮。莫向桑榆愁景暮。輝光長映碧山頭。


昆吾溪上躍遊龍。隱伏塵寰樹幾重。漫向倚天同任俠。也應隨地斂機鋒。


峭壁淩霄勢獨雄。日觀相峙海天空。眼前一任風雲變。靜裏都忘造化工。


瓊枝嫋嫋水溶溶。清沁寒漪照綠茸。掩映楚天明月夜。直疑青海出蛟龍。


金液。青龍夾道中。分明別有一泉通。涓涓不管流年度。花自芳菲草自叢。


一脈雲根若有神。葆光靈氣隔紅塵。爭流不費陶鎔力。沛入乾坤萬象春。


遠公日日坐經堂。又見西山照夕陽。借問夜來何處去。卻將明月寄輝光。


寶刀崒嵂立江皋。紫氣干雲北斗高。斬斷六根無住相。笑他匕首利吹毛。


高峰壁立懸千仞。老衲安禪只一心。對爾渾忘論斷臂。不煩九載面叢林。


靈泉謾說龍涎吐。佛子能將水脈通。竹筧引來茶灶滿。涓涓不盡五雲東。


中峰忽涌一泉開。直下雲棲般若臺。分給眾僧歸聖義。源頭自此莫疑猜。


祇園金沫自西來。試飲泠然夢眼開。應識山中趺坐者。此心原不惹塵埃。


獨有須彌轉太陽。觀成懸鼓欲歸忙。山中慧日元無劫。一任金烏度石窗。


逢著仙人便伐毛。樹神到此不堅牢。五臺刺客過靈鷲。擲下真王武庫刀。


流雲絕壁錯名崟。無影何人得效嚬。卻被江頭高士笑。折來一葦是偷心。


七宿東來照一泉。驪珠灑落五雲眠。號風大扇驚飛起。不放狐龍墮冷涎。


義龍矯首躍雲巒。好護空山第一泉。堪笑西池涌千佛。此中無聖自涓涓。


五色兜羅雲似綿。雲間仙浪正潺湲。珠王不受青牛化。吐出還丹變石泉。


皎日融融滄海生。西輪高度五雲橫。迴光一照青巒遍。萬象玲瓏徹底明。


大塊鍾靈孕寶刀。山腰橫帶碧天高。塵氛斷盡機鋒斂。伏虎降龍總莫逃。


危峰壁立鎮禪關。坐對無言境自閒。從入少林傳法後。於今又得任名山。


清泉涌出寶山頭。引入香廚不斷流。正是青龍施法雨。空中幻化澤偏周。


八功德水滿西方。聖義分流脈更長。共說禪師三昧力。真源活潑注天潢。


寶池池底布黃金。靈液涓涓出梵林。山靜雲開明月下。寒光浮動見天心。


西方金界涌靈霞。放出毫光照寶華。千仞孤蹤停錫望。通明六合是吾家。


神鋒凜凜挂危岑。割斷浮生利慾心。月峽龍濤寒影寂。山魑伎倆定難侵。


少林枯冷費商量。若箇盧都向壁廂。遺履折蘆堪咄咄。高山流水竟茫茫。


靈窟蒼虯噴玉涎。溼雲飄霧鬱藍天。莫誇千斛供朝汲。坐倚蓮花嘆逝川。


一歃千金變性情。何年卓錫引龍泓。有緣得入曹溪路。淘滌身心聖諦明。


灑心瓊液漱蓮臺。絕勝金莖露一杯。不是醍醐甘祕惜。無人尋向此中來。


金光倒景碧嵯峨。路渺西天奈晚何。轉得法輪迴夜照。翻車不用魯陽戈。


一片雄心未可牢。迷雲開處淬江濤。自從乍觸機鋒後。不向山前試寶刀。


兀坐觀空是化身。孤峰遙對折蘆人。欲談聖諦無名相。石壁寒生古月輪。


一脈泉迴落澗松。琳琅幽韻雜疏鐘。推窗日射東峰曉。五色雲中繞護龍。


卓錫甘泉噴雪飛。法流不斷客來稀。可憐瑞靄盤空谷。幾度逢師浣缽衣。


粼粼波隱夜明苔。逗日迎風彩色開。莫是三生餘夙願。宛從金粟見如來。


平原未到光先照。獨占人間最上重。任是夕陽西欲去。還留餘影射孤峰。


寶刀巃與五雲連。逼塞江干落影寒。長劍依天魔膽喪。行人宜退不宜先。


崢嶸突兀勢稜層。謂是當年壁觀僧。趺坐雖無蘆破膝。通身也挂薜蘿藤。


神龍不職受天譴。報德無門化此泉。不是禪翁神力大。幾遭血濺穢山川。


一滴龍涎透膽寒。曹溪分入幾多年。人來掬手嘗滋味。猶下夷齊飲盜泉。


金液泉從竹筧來。不繇造作與安排。煮茗日供參玄客。入口須教夢眼開。


草徑離離山影斜。寒清入骨半窗紗。數聲啼鳥破幽寂。晚色不侵茅屋家。


誰把頑巖作寶刀。劈開天地一秋毫。至今縱有英靈者。不若鳥窠吹布毛。


卓卓春山不可捫。葛藤橫雪立黃昏。九年坐斷無音耗。一片石頭千古痕。


不假雲雷勢自豪。一噴平地盡波濤。溶溶流入浙江水。飲者如何風調高。


細脈幽幽隱薜蘿。石邊春意澹香多。雖然顏色同清淺。那識林間有異波。


水性無繇藉假名。香山凹凸汝能平。源頭不在千巖上。烹佛何勞問丙丁。


誰信蒼然來暮靄。空崖返炤發天雞。寶芳琪樹皆春色。懸鼓休談落日西。


胸懸千鏡笑吹毛。捷句驚人握孟勞。委土劃然曾滿志。談言無義勝龍韜。


石筍千尋杳無路。鳥啼花笑自新陳。捲簾領得間中趣。洞口雲封不見人。


一縷寒瀧有若無。誰從水乳辨真吾。翠蛟千尺飛瑤雪。行雨江村作畫圖。


人世炎涼似沃焦。泠然一勺自冰消。中分二水真源出。獨掩松關聽海潮。


霞作簾旌石作臺。蜚珠噴玉自西來。金沙池畔吞蓮露。歷遍莊椿我未孩。


纖月峰前曾伏虎。夕陽村外忽聞雞。憑君踏遍尋春屐。回眺靈巖日未西。


帶挾青霜拂鬢毛。谽谺歷盡問勞勞。何如白日蒼煙外。收斂寒芒祕六韜。


塵世迷樓空暮靄。梵宮琪樹似星陳。欲知海闊天空處。借問當年面壁人。


幽壑潛鱗認得無。臥龍曾自比夷吾。誰將缽水興風雨。幻出雲林破壁圖。


火溢靈泉石欲焦。間參聖義霍然消。探源記取中峰外。來看滄江八月潮。


欲吹陽氣作春臺。卻向金莖挹露來。八寶瓶傾楊柳韻。青童終古尚嬰孩。


背飛青鳥長煙沒。山罅光寒露碧雞。身世榮枯誰悟得。半開花外日沈西。


鑄就鳴鴻紡綷毛鳴鴻。刀名。黃帝所鑄。橫披霜鍔滌悁勞。千巖雲臥呼不起。蒼水神龍捫赤韜。


斜倚靈峰拈落葉。無端花雨爛然陳。窟中獅子聽消息。林靜江清月近人。


一片瀅熒心欲無。涓涓碎玉浸昆吾。藥鑱春煖烹香液。肯向人間授綠圖。


暖浮花乳入銅焦銅焦。石洞名。滴瀝聲清夢未消。今古不知幾冬夏。秋心瀉盡作冰潮。


金莎曉溜出層臺。谷口風疏香自來。分得餘甘釀春色。漱芳枕石意如孩。


海上晴波蕩日華。纔升峰頂又將斜。金輪旋轉無多地。贏得西巖起暮霞。


古鐵堅頑霜刃新。峰頭光怪起嶙峋。金剛掣手當空立。驀地橫抽許活人。


踏破江波一葦輕。壁間蒼翠古苔生。九年枯坐緣何事。獨立孤峰任意行。


飛流千尺下晴峰。箇箇篔簹接水筒。拾得波心頷珠在。當前拋出戲驪龍。


聖諦由來本廓然。中峰何用強名泉。涓涓不斷尋常事。莫使瀾翻誤眼前。


大地茫茫總布金。源頭點滴到如今。愛河欲海何因見。要與針頭仔細尋。

淨域崇三寶。諸天扈　九重。蓮香傳伏虎。雲影駐迴龍。山隔江潮轉。泉當竹徑衝。潺湲金液水。岝崿寶刀峰。結社來深谷。誅茅卓瘦笻。東陽腰帶減。慧遠足音跫。白業因茲啟。紅塵不敢封。六時成海會。三觀契心宗。樸儉僧規肅。流傳法雨濃。何妨存苦行。安用逞機鋒。
聖德懷深眷。 時巡訪舊蹤。吳都浮紫氣。禹穴奠黃琮。道與齋心合。行由覺路逢。鸞旂縈翠篠。羽蓋偃青松。十笏珠宮現。千華　黼座供。祗林周法界。蘭若展慈容。解網寬生類。提筐抃老農。
皇情方暢遂。佛力共陶鎔。幸企扶輪化。慚非珥筆從。瞻　天猶咫尺。勝義警晨鐘。



竹筧三五升野水


蓬窗六七片閒雲


屋壁空疏。八面喜逢青嶂合。


溪山寂靜。四時惟有白雲棲。


翠靄封中覓路


碧峰盡處歸庵


天衢有路通芳竺


梵世無為見古村


古剎重開。五色瑞雲棲止地。


禪林肇建。萬年寶歷太平時。


慕至道而決意精修。堪同此會。


憚清規而無心上進。莫入斯門。


王極樂六八大願之慈尊。絕限量壽命光明。不離當


處。


過娑婆萬兆佛邦之淨土。妙莊嚴樓臺池沼。元是吾


鄉。


逐隊二時。逢閻老打算飯錢。能無欠否。


飽參一念。對廬陵近來米價。得不難歟。


樓閣將登。也須從這裏過。


階級不落。畢竟是什麼人。


九會融鎔。六十萬字之雄文。圓極一乘性海。


千華授受。五十八篇之大戒。弘開三聚法門。


跡遠紅塵。日近僧規成淨侶。


身依白社。時親法寶度凡情。

