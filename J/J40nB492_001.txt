嘉興大藏經（新文豐版）數位版, No. B492 萬峰和尚語錄


天目穹隆 大道盤宗 至高至妙 本乎其中
千巖一隕 卓然萬峰 夢感母妊 瑞應童蒙
爰自落髮 性智圓融 一聞妙義 聲入心通
虎跑回首 歸隱達蓬 機觸百丈 頓悟真空
靈隱逢方 道契伏龍 遍歷殊勝 罔克愜衷
相彼平江 山水之邦 蔚山秀拔 群峰頡頏
登臨一覽 終焉允藏 坎離中正 龍虎超驤
大展厥志 洪肇道場 天人擁護 聖凡讚揚
徒眾雲集 躋躋蹌蹌 援溺扶蹶 道念遑遑
寒之裘裳 飢之膏粱 汲引將來 山海梯航
維踵接跡 靡閒遐方 世有餘春 其道大昌
為人天師 宜壽無量 八旬相將 偈說無常
瘞院西傍 涅槃之陽 位正玄堂 甃塔全藏
維石昂昂 松柏蒼蒼 石爛松枯 斯塔永光


大雄宗教 昉於四域 流入中華
四海洋溢 初祖達磨 單傳直指
返照迴光 佛即在是 惟師克紹
挺然負荷 豎立法幢 作大依怙
四眾學徒 川奔雲集 化如時雨
罔不霑及 賴慈方便 人咸信向
各領奧要 得意忘象 卓哉東明
大元厥宗 世緣既盡 委順而終
山之東塢 崇崇窣堵 勒辭玟
垂休萬古


四十餘年除糞來。清清淨淨絕纖埃。如如寂寂那伽定。肚裏無痾口懶開。


我正閒時汝未閒話頭今已落人間高提鈯斧萬鈞重付與新羅熙雪山


五派傳來臨濟宗入門一喝露機鋒老婆心切能容易試看疑蛇變化龍


竹篦倒握辯龍蛇佛祖場中有作家兩手展開親付囑佳聲贏得震中華


金雞啼省覺心王杲杲圓明耀十方昇騰不息緣何事要與眾生作眼光


呂仙飛劍斬黃龍一喝當前入地中長老收看無用處拈來分付與禪翁


等閑坐斷死生關寂寂如如得自閒三十年來圓道者清名從此落人間


如如寂寂絕思惟無古無今越太虛會得箇中端的意夕陽元不落山西


洪波浩浩廣無邊潮去潮來納百川昨夜冷光浮海底澄澄湛湛水連天


金鞭在手莫遲疑進步逢人即便揮冷地一鞭知落處山河大地發光輝


慧日峰前轉法輪永明宗旨又重新試看百千香水海只消輕放一毫吞


海湧峰頭笑轉身五千餘卷若為論遶床三匝敷揚處堪作龍峰派下孫


靈光洞徹剎塵周世界河沙海一漚萬象森羅藏裏許明明晃耀碧天秋


竹篦觸背妙難藏分付渠儂孰可當信隱居山恁麼去自然道價遍諸方


徹悟心源達本源學無前後悟為先室中黑漆竹篦子續焰聯芳千古傳


六十烏藤顯大機三玄三要絕思惟大愚脅下施三萬像森羅展笑眉


龜毛付囑與兒孫掛角拈來問要津一喝耳聾三日去箇中消息許誰親


寶劍全提劈面揮祖師心印鐵牛機嵩山今日重拈出分付渠儂繼祖衣


汝鑽龜卜我鑽心鑽透靈源直萬金爆地一聲爻象露六爻平靜絕追尋


正信參禪且學呆通身疑起震如雷情忘意寂高提話鐵作心肝頓豁開


家珍剖出與君看萬戶千門寶一般賣與買人誰估價須知覿面不相謾


涅槃心藏有何傳七百千師總被穿五葉花敷春爛熳汝今休問棒頭禪


百草明明佛祖機黃花翠竹展忻眉便從箇裏承當去超越當年尼總持


一花開發眾花鮮花謝菩提果自圓肯向給孤林下坐清香拂拂滿祗田


妙明真性本天然箇事何曾有靜喧問著西來端的意烏藤六十顯三玄


傳衣表法獄囚枷無底籃乘死活蛇撞著知音開痛口同生同死會龍華


鐵蛇昔日透龍門吐霧興雲日月昏掣電光中轟霹靂騰身普雨潤乾坤


大愚脅下痛還拳三要三玄絕正偏臨濟窟中獅子子燈燈續焰古今傳


傳衣表法為人師不是閒人說是非實地參來心自悟何妨語默涉離微


得來與我結生冤老牯當年懶向前大地靈苗耕種熟呵呵活弄手中鞭


覺性無生五蘊空真如頓息幻包容無同無異如如體照用俱忘法法通


澄源湛寂絕痕瑕妙在其中會也麼若向那邊明辯得不萌枝上散金光


三遭發問顯三玄六十烏藤話未圓卻被大愚親說破至今不用棒頭禪


參禪猶似下弓窩莫放他行蹉路過寂靜徑來還是發忽然驚覺笑呵呵


安然坐定困茫茫滯寂沉空正念忘未待放參閒雜話可憐空過好時光


一箇話頭參到底不須更做別生涯若能念念心無退智慧花敷不二家


轉面皮爺不識情忘意寂好參疑平湖湛水波中月萬里寒光擁翠微


道人誓不趁人情截斷恩緣與愛憎大戒不違心寂寂真名三界福田僧


不用相拘自坐禪如初月出漸團圓經行坐臥心無間定證如來大涅槃


聞板方思去坐禪若能成佛待驢年死生大事何曾舉此等愚人莫與言


打板拘他不坐禪不憂大事縱心猿披毛戴角都拼了警策徒勞結死冤


安然體健好參玄大道何拘身少年看他七歲黃梅老歸來松柏已天然


出家堅戒精專禮佛燒香習坐禪佛祖也知無妄語依行父母盡生天


出家人發真心一寸光陰一寸金莫把世間閒骨董等閑埋沒少林心


出家戒諸病瘥貪嗔頓息超三界堅持戒律等金剛邪魔外道不能壞


出家客達宗風古今佛法沒西東一句了然超百億萬象森羅轉笑容


出家主無散聚色身外相分男女赤白青黃體上衣靈通佛性皆相似


出家難沖玄關難中有易易中難兀兀頓忘塵世念呵呵一笑悉超凡


出家人莫因循物物頭頭合本真運水搬柴親薦得鐵樹花開別是春


出家守莫游走既是參禪施毒手鐵壁銀山盡打穿草木叢林獅子吼


出家僧任騰騰大道玄玄息智能了了明明無可立心心無法續傳燈


出家仙達無傳西來祖意宜何宣棒喝交馳談般若永祝皇圖萬萬年


如來誓願化三塗錯降王宮出路無不得淨居天子力至今同我是凡夫


依舊無端下雪山將何憑據示人間全身不立乾坤別破盡有情生死關


雪嶺堆堆坐六年無風起浪出人前未拈花已先微笑教外何曾有別傳松澗求


眾生未度出雲霞一見明星眼裏砂大地雪山春色轉人間何必更拈花明禪人求


西來祖意覓無縱盡在盈盈信手中拶破魚籃真好笑白鶯飛過海門東


善財敬禮觀音相碧玉巖磐事大差要見童真端的處廣寒宮裏笑梅花裴惟德求


三十二應神頭鬼面喚作觀音童真示現善財龍女喪家風碧玉巖前通一線南大師師求


碧玉嵒前寒波浪起鳥啼花笑風生竹尾圓通極處了無聞龍女善財齊側耳晦巖求


改頭換面三十二應喚作梵相虛空安柄要見大悲觀世音全身坐斷大圓鏡新禪人求


白浪生神足衣珠汎海風普陀山頂月無處不圓通欽侍者求


玅音觀自在海月印無心龍珠光奪夜善財仔細尋盡大地人無覓處浪花堆裏聽潮音裴惟賢求


碧玉巖前玅觀自在大圓鏡裏了無罣礙鶯啼柳眼舞春風兒童更在乾坤外如禪人求


人人有箇觀音相童子何勞向外看當處必然開活眼梅花影裏逼人寒裴學正求


海底泥牛翻白浪善財龍女禮慈容若將此是觀音相頂上圓光又一重玉澗求


玉石未分明皎皎妙觀自在體如如巖前已有花含笑翠竹搖風拂太虛相禪人求


東州敗闕過西州兀坐柴床得自由想汝別無奇特處一生偏愛杜田頭


也不讚也不罵有耳如聾有口如啞萬古一青松蓋覆四天下


遮頭陀有甚德不是寒山亦非拾得手握竹篦口生荊棘胡揮亂打佛也不識咄面目分明是什麼物


不二門誰能道老維摩入荒草頓嘿然未為妙把住云道道道


西來特地見梁皇不了依前暗渡江面壁九年無活計豁然雙眼逼神光慧禪人求


面如滿月困似泥團童真非五祖法界一齊觀泥牛無覓處爐香貝葉逼人寒空禪人求


有孃生無爺姓一點心明似鏡濁港灘頭記宿歸青松以滿東山嶺


擔橫肩入市廛舂米白鏡非妍三更得後成何事嶺上風光不亂傳


憨布袋覓人錢祖師意亂相傳將蓆鋪開市廛怜俐漢見不見


彌勒笑嘻嘻問渠知不知全身倚布袋兩眼挂須彌咄率陀宮裏到人稀隨處花開香滿衣傑禪人求


破衲襖沒兩般穿得透補得完抖擻看骨毛寒


心戀倦意幪幪本無字讀不通回首看日東紅


笊籬日向江邊摝不得蝦兒未肯休人問西來祖師意酒臺推出冷相酬


一橈打落洪波裏即要男兒自點頭掩耳得來獨歸去踏翻船子一齊收


趙州直截開口見舌擬議得來虛空迸裂安禪人求


野禪和超因果。把茅蓋頭癡呆坐。肌寒體露不知羞。八面狂風峭直過。赤洒洒。淨裸裸。孃衫著久風吹破。真如面目本天然笑道修行求佛做。有因果。無因果。疑是疑非招殃禍。著衫脫褲露真常。靈通實性難包褁。孤峰頂。隱泉坡。無常老病誰能躲。或寒或熱任交煎。且自長伸兩腳臥。披白雲風吹裸。寒灰撥散無星火。人間多少好柦那。仰面看渠誰識我。比榮華。少什麼。寸絲寸線頻難捨。不用千羅萬兩綿。青州布衫只一箇。忽有緣。撞著嗄。眼光迸出天來大。手中執顆爍光珠。大地山河皆照破。東峰行。西峰坐。諦觀日月穿梭過。未曾折亂三斤麻。著破孃衫知幾箇。南州生。北州大。父母未生誰是我。恩愛頓忘真出家。忍衣法空如來座。建法幢。立香火。堪笑堪悲老達磨。九年面壁向西歸。不得神光至今坐。拋隻履。露齒牙。身衣襤縷往回家。香至國王多富貴。且歸宮裏受榮華。通智勝。坐道場。梵眾衣裓奉殿香。體煖安和心意樂。千生萬劫不思鄉。曠大劫未為長。繫珠何离七斤裳。傳布種麻栽石上。毳衣從棄火中央。經行坐。絕思量。隱山誰笑破衣裳。熱即捲簾寒放下。西天此土統家鄉。

