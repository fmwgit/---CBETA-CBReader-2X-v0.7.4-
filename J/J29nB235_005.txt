嘉興大藏經（新文豐版）數位版, No. B235 蓮月禪師語錄


問取生從何處來根身器界任疑猜有時露柱驀相撞磕破頂門眼自開


雪笠雲瓢過嶺南風幡有語向誰參老盧莫信來無口常在溪頭日日談


笑聲猶在聽來麤笑得何人不丈夫謾道塔前空自守化龍元是躍淵魚


閒隨雲水走江南先遇故鄉人共談此去諸方從散澹心空那更覓禪參


蜀西買棹到荊南略把庭前柏子談順水張帆吳越去歸來依舊打同參


松食荷衣愛住山白雲堆裏一生閒水流華發乾坤靜人世浮名渾不關


萬箇青山傍一山竹床高臥有餘閒夜來邀月供清賞分付山童莫掩關


幾來水幾尋山坐笑蒲團讓我閒簾外送君何所贈數聲啼鳥過柴關


住山年久並忘山物我無情一體閒猿鹿為鄰栖石室白雲幾片護松關


劈破崑崙玉屑飛斜斜重上綠荷衣莫教出嶺風吹落留與山翁乘興歸


冉逐輕風似蝶飛深山樵子易盈衣為肩榾柮供爐火佩得通身白玉歸


遊人縱目興如飛華雨翩翩舞毳衣因過孤山重賞翫早梅摘得一枝歸


如珠如玉亂紛飛點綴釣蓑成畫衣銀樹巖前煙火起一聲款乃趁風歸


扶桑殘夜金烏飛影映山河覆白衣曙色早開知有意欲來相送玉人歸


雲水相邀上翠微幽巖處處雨華飛探奇欲覽東坡跡時撥煙霞待落暉


山房清梵幾株松山口白雲幾片封道者愛涼時散步月明靜夜澹秋容


溷俗和光陋巷居聖賢晤對樂琴書夜來簾外彈山月細柳上階弄影疏


山華帶露鳥啼晴幾片煙雲隴上生始信無言化育巧一天時雨澤群英


窗外幽閒忽有聲灑然靈籟和風清聽來彷彿欲成調半似瑤琴弄月明


別來不覺十年餘瓢笠水雲無定居今日伊余鄉夢熟還將舊面晤來蘇


昨夜吟詩興有餘每將奇勝話幽居文峰最是堪行樂先我來遊憶大蘇


八年撥轉杖頭雲一旦歸來志不群行道報恩深有望難兄難弟獨稱君


靈山佛法囑王臣持論也須是箇人言說縱然無實義當機卻喜句來親


相贈卒然句欲新黃牛峽裏莫藏身若從此處出頭去大地山河盡比鄰


竭力同開選佛場裴休無盡共行藏道名如是標千古獅子類從獅子王


方外數年尋活佛而今一旦省慈親洞庭秋色盈天地雲水重重不隔津


持來復去餅窺人勘破行藏眼自親今日和盤重托出應教千古話頭新


雙桂穿人鼻孔深人天百萬共相尋對機必也頻拈出記取當年囑展襟


夜郎共住任高低荊楚較來略不齊雖有虛名傳七澤家風還憶舊山溪


聚頭非是論高低行徑常思古德齊四海波濤風力轉誰將一滴接曹溪


久侍吾師復慎終塔銘千里問王公遙追大慧前途轍才子齊稱楚蜀雄


張公喫酒李公醉佛法新年接上機今日春風初鼓動惟飄白拂對人揮


拄杖重撐古道場唯公才力勝諸方仰山中邑今猶在一喚猩猩面目彰


自喫我儂痛棒來相將正眼頂門開而今別去春風蚤應有拈華古法臺


勘破淆訛意氣增從前疑滯火消冰咬人獅子咬人急烜赫濟宗可力興


醋鹽茶米得來難不負於心眾自懽出內無私真供養楊岐標格可重觀


明珠獨露大如山晝夜放光白滸間照破關頭天下照人人返照出塵寰


延祐相傳數百秋而今三五度重修煙生白滸香無盡遞代兒孫接上流


湖北湖南意滿腔今年秋色更無雙白雲影裏蘆華岸一片清風不隔江


藤笠飄然下楚河豈知裘馬又相過爐邊午夜語聲大秖為別來心緒多


選官正欲選英才格外提持選佛來但得心空便及第臥龍一起鼓風雷


款乃一聲客思飛片帆遙逐水雲歸逢人共話春山月漫道明珠在故衣


記得能師出蜀關曾騎白象上溈山爪牙露在轉身處雄距中巖孰敢攀


里句拈來為送行自知未必有鄉情蜀東蜀北逢人語只要機前識得聲


春風有力正張帆養道直須歸濮巖石鏡分明重照面不居聖位不居凡


風定雲開浪不生滿船人和棹歌聲青山撥轉重重出江面愈寬卻愈平


雨痕三佛不同顏艸樹侵階已漸刪兩度到來憐此境石屏淡墨點陳斑


馬字驢名列玉篇九逵接踵蹋人天但從行處辨蹤跡鼻孔淺深盡著穿


摘葉尋枝總不然惟施白棒在機前頂門著眼無他意痛痒識來千古傳


置餌垂綸立雪磯惟圖釣得金鱗歸離鉤三寸能吞吐一任風雲變化飛


踢倒淨缾露法身重重關捩驗疏親悄然拂袖出方丈莫道逢人不為人


祖師心印鐵牛機直捷當陽為指揮撥轉關頭活鱍鱍雲龍風虎自生威


喝聲互換不容遲喝出窟中獅子兒踢倒禪床更奮迅翻身大有爪牙施


俊鷹快鷂勢翀霄不罣網羅眼更高振翮摶風天地大騰騰到處有飛毛


當陽提挈破沙盆正法眼開屬上根家具從今擔荷也相將遞代付兒孫


有時放去有時收七縱八橫拄杖頭佛祖安身何處是活人機下與人酬


一條白棒痛提持不放過人上上磯法令當行漫指劃頂門具眼自知歸


欲成良器入爐來惡辣鉗鎚經幾回利鈍與麼頻鍛煉龍泉出匣吼風雷


分身意在出身中全主全賓氣宇雄把定乾坤行正令雷轟電激展家風


象被雷驚犀玩月牙生華也角生紋打風何似成龍杖掌上奔騰六合雲


夜觀乾象晝觀山兩眼大開即透關無位真人藏不住逢人直指面門間


痛棒無情力用全縱橫施設驗愚賢收功只在當機處據令提持佛祖權


佛祖從前一口吞而今兩眼蓋乾坤清操自有因緣至顯出滹沱法道尊


山水鍾靈長紫芝千年瑞氣應今時雷聲喝出遞相震天下同聞吼怒猊


臨濟當年捋虎鬚還從棒下立規模玉泉今日遞相付遞代傳持續祖圖


角虎堆藍山裏吼山川震動吼聲長逢人露出爪牙利八面生風威自張


突然拈出即非他手疾眼親作用多覿面提持全體現喝雷棒雨起滹沱


諸方參遍玉泉來舊面相呈兩眼開棒上成龍機掣電打風打雨迅如雷


是法住於法位中世間出世法皆同大開佛祖人天眼靈鷲拈華正脈通

