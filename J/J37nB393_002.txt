嘉興大藏經（新文豐版）數位版, No. B393 華巖還初佛禪師語錄


勞形苦骨不辭直入金毛窟裏久久識破迷蹤咬人不露牙齒


人在家中坐禍從天上來雖非自家事不獨自家災


觸目何曾見甚過渾然平地起風波從斯百丈遭其踏代代兒孫墮網羅


見色聞聲不是聲本無一物絕疏親雖然志過於師也誘壞時人立主賓


群師隊裏賣風顛諸老遭他一串穿千古惡名心行致而今滅卻瞎驢邊


學得口頭處處誇吾兄折倒沒些些縱然棒下分明也美玉無瑕卻有瑕


如斯境界向誰誇驚起龍蛇露爪牙此老若無殺活語定成勾賊破吾家


問師佛法怎商量拄杖頻頻為舉揚兩眼瞠開天地闊明然遍界不曾藏


寥寥此道誰擔荷撒手歸家心子大不是銅頭鐵額兒年代深遠識那箇


走過諸方未審詳師師有道我無長冤家撞著于狹路詣實供通呈賊贓


迅雷疾電敢輕酬拶著通身血汗流掩口大聲從此露尋常見解不他求


只知搊住他邊覓不解反身自己求缽裏投針契會處驢兒馬子白知羞


問師受業舉前由掃盡煙塵事已休笑裏藏刀猛會得腳跟不動上層樓


大道堂堂非玅玄等閒一拶自忘筌而今要得皮毛異拽轉繩頭痛與鞭


侍師左右不辭勞贏得庭前柏樹高堪與人天標景緻蹈其轍者悉英豪


眼中寬闊任添沙錯認拳頭也不差若是見他不的當俾人事事亂如麻


半載依依明上來一朝結下驢年胎拈香幾度高聲罵海底冤深何日灰


密菴莫道扣師尋日用耳邊沒好言拶著通身俱是眼承當解道破砂盆


覿體分明為點破何嘗會得箇中來翛然句裏鋒鋩露刺殺傍觀眼豁開


收威斂爪藏不住逢場作戲任徘徊奮身放出從前醜百怪千妖正眼開


古人見處不欺心飽道如貧淺至深久久冰消瓦解也放開捏聚芥投針


己事不明志不移三遭被打更生疑力行窮到無窮處枕墜床頭始自知


平地生風設問奇婆心相為痛針錐半邊鼻孔饒親見得便宜處失便宜


三載話頭未破疑朝朝剔起兩行眉聞聲倏裂娘生面鼻孔依然向下垂


豎起拳頭相見師平生伎倆盡陳施不因漁父相攜引怎見波濤稱所思


禍事相隨轉見多三玄三要起干戈如斯若以安邦國大地無人享太和


得力在不肯方知是與非覓火和煙得擔泉帶月歸


剛纔相見徹困為伊響言密答獅子奮威鋒刀解體全無畏證得無生默契歸


故問負薪一束柴因風吹火礙胸懷尋頭照境均皆錯故被呵呵一笑埋


官不容針私通車馬出廣長舌如水瓶瀉賓主分明古到今濟山棒喝遍東夏


絕學明明力未充幾回話墮致牢籠當時若是玲瓏客不落他人圈圚中


格外提持話柄長匡扶祖道似銀墻雖然針劄不能入十字縱橫全體彰


是非未盡謾逞精神縱然親切難過關津不因踏斷草鞋索怎到傾家徹底貧


一二三四五面皮厚已久拂袖固知歸出盡世間醜相逢莫道無賞罰徹骨為人打械杻


破頭山中跌起兩眼見神見鬼風顛走遍天涯撞著無情焦尾畢世吞吐狐涎行徑令人疑誹


匡扶祖道勿疏荒繼爾一人分外長時節到來始放出全提正令驗諸方


老年厭世不求榮折腳鐺煨野菜根荷葉團團蓬一閣如斯謾效古人行


獨處幽岩捨世榮惟餐無味木楂羹嚼來嚼去無思算一飽百饑沒個行


山間林下且身棲但得心空事事宜渴飲饑餐隨度日齁鼾之外別無為


帕子巖前古徑迷二即關下步從追不知蹤跡何方去仔細還尋到轉溪


踏遍溪山路未窮無分南北與西東還來次第尋將去觸目溪邊忽見蹤


滿目青山綠水悠勞勞緊峭草鞋頭尾角堂堂全體露原是家山個牯牛


烈性威獰不可鞭時時密護飽隨眠索頭順便攜存手覿面相逢驀鼻穿


清水塘邊與眾群渾忘歲月絕功勳輕蹄不踐人苗稼隨分耕犁不憚勤


橫吹竹笛落梅花得意童兒喜氣奢索自纏頭不用撥斜跨牛背直歸家


梧桐葉落盡皆秋露白草枯不飲牛繩索犁耙通解釋空留狼籍在閻浮


雙放雙收兩俱忘空拳赤手了無長簷前月露虛空面照一竹爐柏子香


堪笑從前捕跡忙尋枝摘葉總皆狂婆婆原是小姑做虛費草鞋覓短長


冤家相對莫輕言七尺烏藤劈面還只教冰消瓦解也自無一物在人間


山中行舉步上崢嶸揚眉方四顧山河一掌平


山中住微把家私露提起一柄鋤鏟開往來路


山中坐光陰休虛過只教蒲團穿疑情都決破


山中臥石枕頭一個睡到日頭紅起來枕子墮


無孔笛兒日詠玄歌萬象點首石人呵呵


無絃一琴鬼神也欽調無生曲使悟玄音


無底缽盂全然不漏貯乾屎橛不香不臭


無底個船日臥清淵眾生滿載直達岸邊


無底藍兒破之不堪山川俱載世界總函


無孔鐵錘也甚奇怪經過幾番通紅爐鞴


無星秤子沒權沒衡更沒毫索正合天平


無鬚鎖鑰忌兩頭搖中間莫泄直向頂超


無縫塔中全不通風下既無底上亦無窮


無根樹子忽露些些枯枝老幹普覆天涯


方不方兮圓不圓無形示現也週全銀山鐵壁人難近萬別千差總是權


者箇黑漢逞甚能幹不住西乾逍遙震旦罕遇知音假蘆渡岸如斯拖泥帶水也是一場扯淡


坐寶蓮花無不示現百種千般浮於水面普濟貧窮令人愛戀見者聞者滅惡遷善梵音潮音古今不變


今古長存羅漢僧口唇未動了殘經雷轟電掃全無畏雨打風吹總不瞋確守寒巖消歲月堅披雲霧作衣衾奇哉怪石天生就一任稱呼是甚人


養就衝天志時來處處通虎衣隨體著金甲褁中空鳳尾連霄漢風影活蛇龍奇哉初生筍相似塔千重


勘得二郎關子破天王何處去安身棒頭一擊無思算舉似諸方立主賓


因緣大事雖無說拄杖點頭怎放過珍重闍黎勿放逸力行斯道驗禪和


觀汝能操向上志將來有益法門焉吾今苦口重相囑鐵橛子兮勿變遷


參師學道莫辭勞囑汝江南尚志操蹋破艸鞋休歇處方知酬價步登高


佛法南方浩浩地惟吾此處總皆無親拈一柄龜毛

