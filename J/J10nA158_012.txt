嘉興大藏經（新文豐版）數位版, No. A158 密雲禪師語錄

密雲禪師語錄卷十二終


太白峰高戛璣璿， 砥柱狂瀾迴百州，
獮江鷲嶺帝網沿， 烜赫有人此鴻騫。
一葦直欲奪前賢， 窠窟倒翻階級捐，
萬丈門庭空中懸， 豎拂當場正令傳。
如神鋒觸大火然， 破除一切無中堅，
炯炯透出心珠圓， 寶光五色冒大千。
龜毛蛇足已忘筌， 透脫是名祖師禪，
飛矢墮側化青蓮， 名動九霄綸綍宣。
俄瞻瑞相現通玄， 四大假合真不遷，
窣堵波與東谷連， 三匝投體盡涯巔。
師德澤世寧計年， 江河行地日鹿天，
歷阿僧祇永綿綿。


東土西方，本無窠臼，安住其中，號無量壽。為引眾生，伸出隻手，誰知倒致，人生情竇。爭似老僧，攔腮劈口。


六年苦行，畢竟何為？打失兩眼，拾卻雙眉。若人欲識山中事，觀著容顏應好知。


文殊大智利，師兒親踞地，過去七佛師，即今誰弟子？輩輩大丈夫，自有衝天氣。


普賢師，白象兒，蓋色騎聲秪是伊，法法頭頭全體現，拈來物物不思議。


通身一個普門品，何用更勞山僧題？舉似諸人人不會，八萬四千棒打伊。


大悲菩薩真大悲，所以現出多雙手，非為圖自顯神通，只要諸人各知有。


一二三，四五六，一一相看有面目，信手拈來擬贊題，難向個中分石玉。


菩薩曾有言，無剎不現身，入山與出山，何曾有兩人？須知三十二，彼此總同倫，但肯回光看，實印本無文。


聞道單傳直指風，自家不識復何宗？秪為渡江乘一葦，至今人錯道神通。


權將一葦作扁舟，為渡長江逞浪流，落賺世間人眼裡，到今傳寫不能休。


教外傳來，有甚奇特？自尚不識，贊何可及？雖然雖然，以筆點云，若更不識，直待當來，問取彌勒。


梁王殿上道不識，少室峰前唯面壁，正當恁麼時，兩頭俱不涉，試問王居士，畢竟是何物？咄，切莫眼中著屑。


頭髮蓬鬆面貌側，令人只見半邊鼻，不知那半邊，他自識不識？憨石憨石莫顢頇，自伸自手摸始得。咄。


當頭一掌，永絕伎倆，跳出圈繢，天下榜樣。師子將兒絕後隨，一任橫行於海上。


老和尚，沒窠臼，讚莫及、罵奚醜，所以不肖兒，一句也沒有。


藹藹株松，堆堆塊石，端坐蒲團，人天莫測。爾我皆承嗣，豈堪為法則？那個男兒不丈夫？阿誰賴者禿老賊？咄。


者個老和尚，端然無況比，豈為默無言？要人自薦取。急著眼睛看，便契面壁旨，且道是阿誰？是我本師矣。


無端啟口錯念佛，連累兒孫信不及，縱然道個蕨蕨蕨，豎起拳頭向汝說，也是借手行拳，未免掉棒打月，涵炤禪人無干涉。


湛然！湛然！講經說禪，誰知此老，初未嘗言，欲識真實，面目儼然。


二邊三際都不見，突出從前本來面，不將者個麼眾生，是則名為真瞎漢。


此老法師。曾與相會，但不相識，似乎口訥，為人朴實，不敢贊得、不敢毀得，珍重伊徒。但恁麼供養始得。


儒家削髮為僧相，描坐蒲團作榜樣，到底終須撒手行，那容心意有餘尚？


夭壽與老死，都來夢裡身，若然惺得夢，始悟本來人。


本分、本來，豈從造化而成？非俗、非僧，亦因假飾以立。一念不生全體現，腳踏芒鞋頭頂笠，獨行獨步迥堂堂，自在自繇唯自適。咄，盡力跳不出。


從來千聖不知名，何必需吾污其上？未嘗讀書不識字，豈敢與人加伎倆？絕伎倆滿目，不知是何狀。


請居士自珍重，莫捨凡緣取聖緣，取捨之情生死本，情無取捨獨超然。咄。


一陰一陽，化育無窮，惟惺惺者，不住其中。


自家面目自家題，自家意思自家知，自家書在自頭上，不知人道我何為。


高山流水長松下，倒茗吹爐誰不樂？默想世間人罕知，唯有青天紅日爍。


不識好惡、不分皂白，人若問著，當頭便楔。無法與人，那來剩跡？如是為人，何有知識？且道阿誰？密雲老賊。


描不成兮畫不就，贊何益兮毀何及？從來千聖不能識，一切時人妄名測。一條白棒唯直指，所以千古為標格。


要我寫兩句，誰知一字無？有眼解睜視，有口卻盧都，手握骨律棒，問著打頭顱。為甚如此？千峰勢到嶽邊止，萬派聲歸海上除。


者個阿獃，不辨非是，拈條白棒，不分彼此，恁麼為人，惡聲滿地。萬如萬如，描他怎底，一火焚之，免及相累。


者個阿獃真阿獃，一味一生自勉強，據個單傳直指人，徹骨徹髓一條棒。天下那有這等善知識，不顧諸方嫌與謗？咄。


咄哉，老癡！不識是非，但來問者，一味打之，無物可似，分付石奇。


者老漢，只可看，不可判，拈條棒子當頭打，一一鼻頭穿一貫，正眼從來廓頂門，歷歷綿綿續不亂。


咄哉者禿。有眼如盲、有口若啞，手拈條棒，問著便打，不知落處，問取林野。


咄哉，者禿漢處處沒留戀，只者也須送火中，免占禹門禪院。


教我贊也不贊，他人罵也不罵，別人若謂是吾像，一人那有兩個樣？若謂是吾真，一人那有兩個真？縱然像又像、真又真，佛音！佛音！於汝分上，了不相親，一任持去，示天下人。


者老和尚，為人倔疆，佛來不饒、祖來不讓，有人問著，當頭便棒，鑊湯爐炭任縱橫，天上人間作榜樣。


者老禿不說禪與道、不說玄與妙，人問未開口，棒頭已先到，只解如此為人，那管諸方取笑？


我也坐、你也坐，默默然，無話墮，兩道眉毛眼上橫，一個鼻子下頭大。


自像自題，無一可宜，任汝持去，切莫依稀。


認著即觸，不認則背，不涉兩關，請著精彩。清庵！清庵！還會不會？咄，一火焚之，試看自在。


描不成、畫不像，描者、畫者，正似盲人摸象，不若一火焚之，反手自摸底模樣。


有眼，不見高低，拈條瞎棒，一味打之，切莫道密雲彌布，一雨普滋。


莫謂無為云是道，無為猶隔一重關，把火焚吾之影像，特露無為之本顏。


咄哉粗僧，一味打人，緣何如此？據本元真。


葉落歸根，如子得母，來時無口，汝還恁否？


者漢貧，無遮蓋，故惹人，來描繪。問著曰，棒打人，此外更無別會。


咄哉無知老禿，為人毫無委曲，單拈白棒一條，示人本來面目。


者個模樣，像我不像你，認著我，迷卻汝，若要了生死，盡未來際無時已。


描之、畫之，於汝、於吾，俱無所著，欲得現前，不如燒卻。


描我像、乞我題，自題自，無餘辭，汝若會，不用伊，試問汝，知不知？


我像、爾像，初無二樣，心不負人，是真供養。


咄哉獃僧，了無可取，罵之則辱、贊之則譽，不辱不譽，急著眼覷。擬議之間，敲骨取髓。分付李居士，如是獃僧不如送在火裡。


居士寫我像，乞我還自題，毀且尚不肯，贊亦豈相宜？言語道已斷，心行亦無為，故拈一條棒，當頭直指伊。


咄哉村僧，覿面無情，一條白棒，打人自惺。


朝朝禮拜，夜夜燒香，正當日中，影短形長，忽若會得，覿體全彰。


咄哉癡漢，隨人請贊，只解順情，不顧污面，幾點黑墨戴頭上，非髮非眉底模樣。咄。


自題自，不知恥，自贊自，沒理致，爭如兀兀任人看，少室九年又何異？


可憐者個癡和尚，不見人我是非相，故據條棒直指人，問來一味當頭杖。孫居士，高著眼，面上無瞋真供養，將此深心奉塵剎，滿目看時誰異樣？


者老癡子，不願上堂，豈肯上紙？君不見，龐居士不與萬法以為侶，馬大師一口吸盡西江水。


咄哉者禿，素沒私情，拈條白棒，打人自惺。珍重，黃居士，切莫認伊作眼睛。


要了生死，端在己躬，一念迴光，覿面相逢。恁麼會得，可名通中，始知自錯，描我真容。


咄哉禿漢，了不可則，似行非行、似立非立，一條拄杖隨身，擬問驀頭便楔。爾保居士若會得，都來與汝無干涉。


嗟見時人自不薦，問著攔腮與劈臉，恁麼為人是阿誰？向道通玄個老漢。


者個獃漢，毫沒思筭，人若問著，攔腮劈面，一味令人恨徹深，盡未來際忘移喚。


廣大妙湛，實惟大雄，有象設教，無言標宗。臨濟一棒，不闢塵埲，無句之句，啟聵擊蒙。我師嗣法，總持普同，孤燈獨炳，萬象撤雺。熱腸冷喝，大眾耳聾，微言不漏，普說尤工。雨花點石，其三必公，金鳷香象，造極登峰。道德彌峻，皈依益崇，如日經天，師當其中。如水行地，師障其東，卓錫爰止，大白巃嵷。肇馺娑殿，開忉俐宮，金航粟輦，萬國雲從。甚深法力，伊尸其功，是老船師，克濟洞浲。是大醫王，克起疲癃，名聞天扆，命主鎬豐。師辭懶殘，針陽墮空，辟榮紫襴，歸于舊叢。孤笻絕巘，嶺嵐澗楓，雙樹夜壑，鬱鬱蔥蔥。僧臘有盡，佛日長紅，爰溯靈蹟，天賜之童。紹多耆宿，共扇玄風，童者匪始，耆者匪終。循環萬古，華葉無窮，宵聞塗毒，其聲逢逢。儼焉一會，靈山在瞳，不昧斯語，視石所礱。


佛法如大海，悟者有淺深，先證涅槃心，後明差別智。既已同根生，猶有未同死，得少即為足，古人所深呵。此為尋嘗言，大智實不爾，一超而直入，更不落階級。維師真實語，一悟不再悟，深達法源底，墮地便稱尊。喻如大火聚，熾然無間歇，蚊蚋及象師，無能近傍者。正令已在握，縱橫何不宜？豈於窗楞中，重復問牛尾？大悟十八遍，小悟不計數，本是宋儒言，非大慧所說。學人承訛久，智者亦惑之，惟師以為非，確然不肯信。此非博學得，心不受瞞故。譬彼渡海人，登岸已捨筏，更從筏上招，掉臂終不顧。八面應強敵，殺活但臨時，離文字語言，辨才獨無礙。海內諸龍象，強半我兒孫，吾宗復大興，遠符黃檗讖。萬行本無作，谷響空中華，應緣事已辦，翛然忽歸去。全身還天童，遺衣藏金粟，同昔佛舍利，永鎮於山門。吾憶黃梅語，衣止法獨傳，橫周沙界中，豎盡未來際。

