嘉興大藏經（新文豐版）數位版, No. B277 雲棲法彙（選錄）(第1卷-第11卷)


無上甚深微妙法 百千萬億劫難遇
我今見聞得受持 願解如來真實義


稽首禮諸佛 及法比丘僧 今演毘尼法
令正法久住 戒如海無涯 如寶求無厭
欲護聖法財 眾集聽我說 欲除四棄法
及滅僧殘法 障三十捨墮 眾集聽我說
毘婆尸式棄 毘舍拘留孫 拘那含牟尼
迦葉釋迦文 諸世尊大德 為我說是事
我今欲善說 諸賢咸共聽 譬如人毀足
不堪有所涉 毀戒亦如是 不得生天人
欲得生天上 若生人中者 常當護戒足
勿令有毀損 如御入險道 失轄折軸憂
毀戒亦如是 死時懷恐懼 如人自照鏡
好醜生欣慼 說戒亦如是 全毀生憂喜
如兩陣共戰 勇怯有進退 說戒亦如是
淨穢生安畏 世間王為最 眾流海為最
眾星月為最 眾聖佛為最 一切眾律中
戒經為上最 如來立禁戒 半月半月說


無上甚深微妙法 百千萬億劫難遇
我今見聞得受持 願解如來真實義


皈命盧舍那 十方金剛佛 亦禮前論主
當覺慈氏尊 今說三聚戒 菩薩咸共聽
戒如大明燈 能消長夜闇 戒如真寶鏡
照法盡無遺 戒如摩尼珠 雨物濟貧窮
離世速成佛 唯此法為最 是故諸菩薩
應當勤護持

