嘉興大藏經（新文豐版）數位版, No. B406 廬山天然禪師語錄


三教同源等無異。惟茲杓人乃二視。儒門澹泊世交喪。誓向空王豎赤幟。諸見既滅覺照空。得無所得住圓位。一毛頭上現全身。大千拋擲同游戲。從上窠窟盡掀翻。瓦礫生光無剩義。目空今古道風孤。世出世間扶正氣。八坐道場四十秋。龍象蹴踏誰能企。南天佛國賴重興。洞上綱宗終不墜。我無生滅隨因緣。道樹忽枯涅槃至。恆沙劫壞塔巍峨。如是如是亦如是。


白花輕一放。萬壑盡春風。蜀客相逢處。何郎寡和中。煙荒村路斷。人去水流空。卻憶霜零後。雲山望欲窮。


荒榛迷遠道。絕岸一相逢。漂落非殘雪。橫斜傲古松。目空煙暝色。跡混獵樵蹤。自顧同寥廓。隨雲隱亂峰。


寒溪疏影瘦。夜靜水淙淙。雪重從衣薄。煙深帶月降。不因驚碎玉。何處覓枯椿。四望江山暗。泠泠獨倚窗。


獨秀一林悄。寒山薄暮思。風煙愁見晚。桃李恨生遲。觀世疑空劫。論交與古期。莫云春漸暖。應記未開時。


倚空寒夜月。林靜鳥聲稀。一自逢人少。方知與世違。雲煙籠不住。泉石好相依。香入初風醉。臨崖悲採薇。


春愁看不極。空谷此情疏。地僻先明月。天涯遲素書。立殘三尺雪。坐老一園蔬。豈待東風至。雲中香有餘。


催人頭已白。朝夕共躇躕。踏雪香非遠。尋香雪又無。歲寒傷一折。春入老千株。村路溪橋迥。垂垂清影殊。


晚雪風初細。花開山鳥啼。易寒迎日近。難見故枝低。獨樹紆樵逕。叢芳狎釣溪。名園多蔓棘。聊傍石橋西。


故園黃葉盡。風雪舊生涯。孤壑春先醉。同人月在懷。抱香矜獨處。殘夢怯寒蛙。道路雲煙渺。尋芳到古崖。


去年為春落。今日為春開。萬里誰相識。白衣人又來。望窮雲鶴影。愁斷杏花杯。一自幽香動。群芳夢欲回。


不到空山裏。孤標恐未真。嚴枯今日景。初蕊百年春。江店煙中樹。荒臺月下身。平生信幽節。寒夜自無人。


荒原人影寂。孤鴈不堪聞。惟有一枝秀。乘風寄白雲。王塵初夜靜。素色曉霜芬。珍重冰稜意。前山日未昕。


幽根不可拔。歲歲老蓬門。絕俗臨危石。依人傍遠村。有花應有雪。堪對不堪論。愛爾疏斜影。寒山知獨存。


一從秋色老。寂寞倚欄干。花發春何限。春來花欲殘。不因傷歲暮。能得幾人看。為語禁寒者。楊州興莫聞。


別有凌霜意。枯榮從去還。不堪橫卻月。以此到廬山。艸色催人老。幽葩空自閒。春風能解凍。零落豈須攀。


灞橋春色早。迢遞到窮年。韻落江城杳。香流古澗前。一峰新雪月。千里舊山川。翹首人間世。寥寥共遠天。


寒盡花初發。相逢慰寂寥。遙知日照處。不與雪俱消。閉戶來春色。隨鞭過楚橋。古今情未已。江國正蕭蕭。


孤山空自放。豈問歲寒交。但得香在石。何妨露滿梢。葉凋深見月。鳥過不棲巢。最是幽人意。誰當共結茅。


萬卉休窮臘。孤芳此獨勞。枯藤發寒燄。春色動林。雪暗光逾滿。雲低影自高。蕭條生理別。方嘯北風號。


不入芳菲逕。棲心當若何。獨辭春日短。因共白雲多。素色和煙老。疏懷逐鴈過。秪應同靜者。零落在。


漸覺朔風急。疏林日影斜。悲時同落葉。積素獨呈花。寒坐三冬促。春光一夕賒。少陵忘卻恨。應負此心遐。


非關衰世意。皎皎一凌霜。愛我不嫌白。憐人秪自芳。幽懷如有寄。孤放若為狂。但到春深處。悠然思共長。


涸落知誰世。危危獨向榮。為憐衰草色。不盡倚寒情。泉石何曾暮。煙霞餘此生。疏斜如可似。真悔一時名。


欲折不堪寄。晴窗香一缾。寂寥須此鑒。消息可誰聽。愛雪驚同色。和煙混獨醒。更饒窮臘韻。孤鴈下寒汀。


籬落難為色。山寒情不勝。素襟堪對石。幽韻卻疑僧。凍臘他年恨。春光昔日曾。霜中誰可念。令我獨憑陵。


獨出群芳後。凋零感暮秋。吳宮花艸盡。漢苑晚香留。白髮宜松老。閒情共竹修。月明風露滿。無事到春愁。


舉世渾如夜。何人問素襟。空山曾有夢。秀色自成林。已辦窮年計。寧愁曉露深。夕陽流水處。古韻日沈沈。


立雪終何極。深寒亦自堪。誰當尋素侶。知不到茅庵。此日雲中趣。千秋石上談。大庾花信捷。春色滿江南。


離離孤影絕。因月到疏簾。尚有餘香在。殊增老衲嫌。暮雲旋欲合。朝霧不曾霑。獨倚寒巖醉。無人韻更添。


濯濯寒逾潔。惟當老碧巖。幽心矢霜雪。疏影托松杉。山靜雲千樹。僧歸月一帆。無人知此意。長詠付琅函。


乾坤渾灝鬱巃嵷。物化承陽氣候通。萬彙初回先素色。群芳未綻暗香叢。風飄雪蕊隨煙散。月凍溪明一樹空。慚愧梁園覓不見。獨留孤韻古今同。


笑抱閒情自一峰。東亭何處見春容。相期深谷惟明月。不畏巖寒共老松。帶暝坐醒初夜夢。倚空愁破五更鐘。生來傲骨慚煙火。半落溪橋濺短笻。


聊將春信渡寒江。映雪清姿色未降。零落風煙同白鷺。蕭條形影對銀缸。夢回香遠人何極。望入雲端眼一雙。萬紫千紅看若此。解衣誰與臥虛窗。


孤芳無地足棲遲。木落溪寒又一時。瘦骨且隨巖壑老。素香不使水雲知。濛濛太古幾忘歲。寂寂空林欲待誰。倚石自憐霜雪意。百年春色正相期。


一圍寒玉影離微。獨坐山頭夜不歸。曉露未乾窺石室。夕陽初下映柴扉。似憐高士埋空谷。猶聽孤猿欲攬衣。夢斷羅浮春尚早。北風吹雪兩霏霏。


寂歷空山清夢餘。一枝斜映六窗虛。幽人抱鏡臨秋水。老衲憑松讀梵書。坐石不知寒夜永。聞香方覺朔風初。春深正恐無尋處。珍重衡門影自疏。


曾和積雪暗前途。雪裏聞香風味殊。萬里煙銷春信達。閒亭玉立客心孤。影沈寒水空無鴈。光浸長天月在湖。終古離披君不見。臘窮人散獨躊躕。


山寒石瘦暮雲低。一道晴光混不齊。萬古鴻濛自今日。何年開落到西溪。孤松鶴立煙霞老。野渡舟橫樵舍迷。我亦危危人影外。凌風臺上笑相攜。


一翻寒徹影參差。撲鼻餘香韻自佳。晝共白雲連絕巘。夜同明月醉空階。為慚芳艸遲春陌。獨許梨花到石崖。是處江城吹欲落。泠泠古調可誰諧。


含章花事已成灰。為愛寒溪帶雪來。一望白山人穩坐。數聲清淚夢初回。多情且共三生石。好月相尋綠橘杯。歲歲凌霜君自惜。莫教憔悴北風催。


開遍江南未是春。春光辜負隴頭新。幽姿濯濯清霜月。道韻森森白髮人。松柏無香須憶我。溪山依舊可誰倫。豈因舉世慚珠玉。顧影寥寥亦自親。


荊南似雪恨空聞。地老天荒始見君。霽色同人能悟物。正襟危坐若無群。離離疏影先春動。皎皎寒光後夜分。一擔枯藤探不盡。朝煙暮月為誰醺。


斜壓疏籬秪自存。香風冉冉入黃昏。獨翹天際渾無色。漂落空潭不是痕。雪映高低疑近遠。冰懸日夜自乾坤。朝滋夙露何勞問。多少衝寒到石門。


高放嶒崚天地寬。幾枝清瘦自輕寒。只教雜雪披靈苑。不共含桃薦玉盤。落葉滿山光璨璨。亂雲深處影團團。羽衣皓首空相對。錯比華嵩石上看。


聊傍雲峰共掩關。霜清月白一僧閒。秋風不折凌霄骨。臘雪逾深老鶴顏。寒涕垂膺憐懶衲。龐眉坐石傲西山。匡廬頂上湖千頃。慚殺當年漢苑還。


佳氣隆隆萬象妍。靈根曾植古皇前。謾隨晨霧舒寒燄。識得春光是舊年。湛湛清姿和瞑醉。稜稜丰骨帶雲眠。無勞支老買山隱。儘有疏斜庾嶺邊。


隨風遠度自迢遙。到處生涯香一瓢。紫陌無緣花欲老。雲山有恨雪中銷。看殘蘭菊甘籬落。聊共松杉冷灞橋。皎潔自驚寒色異。春深依舊綠條條。


永夜空濛月一梢。泠泠疏蕊破荒郊。只愁終古無春色。獨抱寒香共石巢。逸士踏餘三逕雪。老僧長傍半間茅。孤榮卻為群英早。但到芳菲笑落匏。


姓名終不入離騷。留與雲煙援彩毫。巖壑何曾有霜雪。春風吹落盡蓬蒿。幽葩吐處陽和動。素蕊殘時青草高。自是韶華乘代謝。遐心無耐聽松濤。


飛空帶雪影婆娑。落落幽巖亦自多。千樹凍雲銷不盡。一溪寒月又如何。光凌北斗疑長劍。鴈叫清霜當浩歌。古寺森森鐘磬外。有人含睇在山阿。


煙暝繽紛落日斜。五衢寒盡一枝花。我憐素色禁殘雪。誰愛餘香坐晚霞。但道影疏南浦月。豈知春在野人家。幽光處處都相似。況是荒岑韻更賒。


獨厭容長異眾芳。出來素質欲凌霜。坐銷色發林秀。引得春風滿草堂。愛此清芬先墮葉。卻憐憔悴暗生香。不妨共對連宵迥。千古幽懷在石床。


玉質冰操共此情。歲寒惟見一林清。雪霜滿地誰堪白。桃李開時但有名。飄落且隨流水去。孤榮又傍碧巖生。臨風欲和還應笑。何處關山無笛聲。


萬象沈沈醉不醒。微雲澹月倚山亭。若憐凍臘為先放。更喜春寒尚未零。容易珠離千顆白。曾同柳色幾枝青。幽姿我亦慚相失。夜夜溪頭戶半扃。


山逕橫斜好共僧。孤雲野鶴碧崚嶒。相看石上寒如此。坐到花殘春未曾。澹影情疏應似我。曉風人外若為朋。紙窗竹屋凄清處。一片禪心不可勝。


黃花落盡獨憐秋。便放寒山倚石樓。佇望白雲歸洞壑。坐看孤雁下滄洲。影同雪色惟堪賞。嘯入春風不可留。一自參軍吟欲絕。疏鐘微月夜光浮。


雪裏窺人雪不侵。澹香孤影百年心。一梢煙月看同昔。去日春光又到林。吹落為摧羅袖色。高低空笑白頭吟。菟園上苑多憔悴。別有幽根在石岑。


輕寒殘雪暗江南。曙色幽香尚帶嵐。潔白不傷行路意。疏斜終欲老雲庵。似催萬里還家信。猶伴浮生半日談。卻笑武陵溪未穩。年年春夢付癡憨。


雪中香色水中鹽。夜夜看花味欲兼。不是我來寒徹骨。枉教人醉月明簾。孤山影碎千叢玉。萬里傳持一素縑。幾度因風聊寄贈。恐驚頭白易生嫌。


滿林秀色映松杉。西竺先生經一函。雪嶺開殘迂凍臘。早春疏影到千巖。山中有客堪餐石。月下何人曳素衫。且抱閒情恣幽賞。香臺雲外共諵諵。


葉盡花自發。正當寒山中。山寒人見少。花發年年同。


花在寒雲裏。看來隔一重。路傍猶落落。況復到高峰。


枯樹望空白。回頭香在窗。一時聞見靜。使我夢魂降。


寒色擁千樹。尋香只一枝。何因重攀折。欲識樹上時。


心知花在樹。望月影微微。不到寒香入。終然此意違。


高樹花開盡。低枝蕊尚疏。近人情熱處。留取暗香餘。


望裏花疑雪。近看一語無。全身在香國。頓使野情孤。


多少寒山子。相看在小溪。不知香冷處。終日對花迷。


有時寒雨過。生怕素香差。細看枝頭濕。方知濯更佳。


遊人欲多折。要傍小缾開。不知香在手。更覓一枝來。


花香花不覺。都付賞花人。人散香同歲。泠然太古春。


獨立荒煙白。不驚寒鴈群。秖因春夢斷。夜夜但空聞。


香暗隨風度。飆飆不欲存。聞香意何限。花自到黃昏。


幽豔曾無歲。尋香人自寒。一般清冷致。終不悔衣單。


獨舒寒壑日。紅紫一時刪。暗香酬客意。誰會到花間。


春色有無處。但觀寒臘前。迥臨村路上。來往白雲邊。


覓花花不見。雨雪空蕭蕭。認得枝頭穩。何須待雪消。


秪為花開處。偏令雪上梢。春風吹落盡。不見雪空巢。


走馬春郊早。探花問凍醪。花醒人欲醉。笑殺五陵豪。


一枝三五朵。疏處月明多。舉頭見寒月。不覺暗香過。


日出雪消盡。泠泠一樹花。焉知寒日落。香色未曾差。


月下花容隱。雲中花影長。坐到無花處。時聞一陣香。


縱白何如雪。疏寧似竹清。若無香撲鼻。猶逐倚寒名。


晨起到花處。不知花已醒。但憐寒歲見。莫惜露零零。


莫道寒偏妒。多因花欲凌。一自同於雪。方知雪不勝。


薄暝易相識。月明何處愁。分明枯樹裏。望絕白雲頭。


寒夜無藏處。花枝共月深。清光纔一半。休向月中尋。


好處非關月。重煙不著嵐。疏斜泉石裏。看盡古今談。


欲寄成何字。天涯滯尺縑。相思與相見。語默一時兼。


風雪猶未已。花開自碧巖。欲知寒蕊意。遙指隔林杉。


色共梨花香不同。千山煙月有無中。立殘孤影君須認。看去春林溪欲紅。


長橋低岸好相逢。多折偏憐落客蹤。遙望白雲溪路滑。幾枝殘雪老孤峰。


翹首南天意未降。毿毿白拂豎寒窗。曾從黃姓同蘄路。一棹蕭蕭夜度江。


洗盡鉛華欲付誰。風煙凄斷月明遲。莫愁春到先搖落。更有深春搖落時。


白玉條條映落暉。雪中春色正依違。天涯苦恨知何限。獨立空山待客歸。


荊榛荒沒露零餘。天北天南影共疏。花發寒空愁更落。冰田長欲帶雲鋤。


昔日玄都花滿衢。看花曾數暗香無。菟葵燕麥凋零盡。回首寒山樹一株。


標實無期望欲迷。可憐道路獨栖栖。誰同素影千巖秀。潑盡寒灰落紫泥。


影同寒月印空階。錯愛清光掩素懷。夜夜枝頭看似夢。踏窮殘雪惜芒鞋。


木落煙深孤鴈哀。南枝憔悴北枝催。從來春色應無住。空自撩人花繞臺。


大漢將軍六代人。披星臥雪舊風塵。相看灞上終何姓。憶得雲中老鶴身。


成都高臥影紛紛。誰謂晴光獨映文。放出餘香應十丈。為憐人共木犀聞。


臘窮人不到柴門。花落花開總莫論。雪色自嚴香自遠。更無形影待王孫。


高寄空山天地寬。素香初蕊足盤桓。莫將白髮輕寒意。都作春愁對月看。


丁丁伐木響雲間。纔入春風鬢已斑。認取幽香付他日。臘殘寒盡待花還。


為誰帶雪到春前。幾度相期雲水邊。過眼不堪人意盡。一枝零亂又殘年。


春光林下共迢迢。百納雲衣覆石橋。道是聖僧猶不似。何當香逐美人飄。


片片新花發故梢。隴頭流水一間茅。壽陽宮裏如相覓。為道于今共石巢。


難知休訝一枝高。出手何辭待雪勞。花落更應期子熟。莫教人羨武陵桃。


暖處難逢寒處多。幾生魂夢付藤蘿。花光長老曾摹此。何似親從庾嶺過。


一本分攜度嶺斜。只今方見歲寒花。山中獨秀無人問。狂殺清江舊酒家。


謾道生來欲傲霜。相投應亦惜名香。多情索共巡簷笑。爭較高眠怪石旁。


雪滿江邊花氣清。垂垂一樹古今情。悲歡閱盡宣城眼。聊托詩人天下名。


蜀郡名園畫掩扃。佳人笑語尚亭亭。風前玉立何生夢。猶自題詩醉未醒。


高處憑空折未能。連雲帶月影崚嶒。誰當錯比仙人萼。李白親傳自老僧。


寒倚欄干映日浮。高樓胡笛滿天愁。北風衰艸蓬蓬盡。任是初年亦白頭。


四望江山共一林。百年春色雪中深。勸君莫向枝頭覓。風起隋堤何處尋。


錯落雲煙傍草庵。繁枝應許赤松參。春風暖處如相憶。數盡霜中一月談。


萬彙凋傷花意嚴。煙漫漫又月纖纖。傳聞勝似吳門兒。名姓終慚薄世嫌。


顆顆離珠月欲函。洛陽歸去寄松杉。幽花不作凌霜色。萬古香風自一巖。


二月嶺南雪。梨花間雪中。影浮難似月。力弱不關風。片上青衫色。繁飄白浪空。千峰今夜夢。迢遞濕歸鴻。


春泥看易盡。空谷自為容。覆葉深藏鳥。繁花不惹蜂。暖沈朝市影。凍塞虎狼蹤。漸見蓬蒿滿。川原何處逢。


停舟煙樹白。沽酒對寒江。古驛無嘶馬。孤村有吠尨。近墳埋土壘。遠火暗山窗。誰復能同此。棲蘆鴈一雙。


龍山驚險峻。雲路慎擠推。壓頹愁地軸。飄落念天涯。低易填溝壑。高多折幹枝。看窮殘臘景。茅屋欲深移。


陰景去何促。陽和轉尚微。若將虛夜色。無復擬朝暉。熱處終難待。寒中初易違。且尋峰頂侶。雲霧共相依。


卻似雲中日。朦朧曙色初。耐寒興獨早。愛暖步還紆。篩嶺樹邊犢。迷江榜上魚。何人重回首。凄斷老樵漁。


彌天光共滿。薄景照偏殊。關塞愁征戍。屋廬凄腐儒。濕吹連曉角。寒斷一冬鬚。莫以千峰色。都同暗夜珠。


峰峻疑懸布。玲瓏逼漢低。徘徊驚曉鶴。呃喔誤宵雞。竹摧陰壑影。猿斷北山啼。沃土候春暖。攜鉏分夜畦。


啟戶皚皚積。觀林密密排。冥茫應自合。緯繣不成乖。帶露胎春雨。連雲澤凍荄。氛埃消欲盡。冷豔此時諧。


高低看落處。淅歷竟何來。積坎非邀厚。知危不受摧。借暉分鷺翅。倚素入瓊杯。千里何辭遠。層巒夕曜開。


暖席不堪近。寒溪好作僯。豈嫌青艸陌。欲傍白頭人。隱霧迷深谷。乘風度遠津。年年似荒月。來照不萌春。


陰結先成霰。蕭蕭自遠聞。入山青易見。到水白難分。惜暗夜籠月。停光畫薄雲。晴簷澌欲滴。宿鳥啄微昕。


寒波汎不極。瓊路易迷源。積曜夕沈壑。微光曉在門。遮空時欲下。舞屑忽成繁。深谷無炎熱。層冰豈自存。


一夜鳥飛絕。千峰影到欄。莫將銀世界。空作月明看。對爾皆憐白。何人不畏寒。浮雲滿原隰。遮莫悔衣單。


朔風不到海。寒氣早歸山。玉露當秋委。瓊花向暮斕。潔堪窺漢淨。輕得御雲閒。幽望成何似。皋禽斷續還。


通朧光燭地。浩蕩渺連天。照豈分高下。汙從落市廛。年華休見晚。曉氣欲爭先。不待陽和動。微風散玉泉。


慘冽紛晨影。凝華凍晚朧。連光搖暖幌。含曜落寒潮。不借投虛隙。何勞映碧霄。一回幽對暇。寥廓靜塵囂。


薄照掩寒日。漁舟凍欲膠。大江沈遠岫。枯樹覆空巢。鼯鼠歸無路。雲僧蓋有茅。莫愁紛糅下。千地一深坳。


砌上埋黃葉。雲中揮白毫。落缾珠萼細。籠樹玉山高。未暇裁寒練。何曾失寶刀。飄零愁背日。迴照莫成勞。


枯涸逢人少。荒茫失路多。泥塗鋪紵練。珠玉委江河。染亦因風力。光疑入鏡魔。無心信芳潔。寥落夜如何。


嚴飆隨遠近。須到野人家。拂岫迷青黛。迴江走白沙。漉渢投闊直。迂曲入欹斜。巧拙無藏處。空山對落花。


一宵星月落。萬戶暗扶桑。鳳閣浮香粉。華山起白羊。路岐增浩歎。雲合漫飛揚。瑣散成朝暮。河山空瀁洸。


閬風連夜發。綏颯到平明。狡獸雲間斃。飛禽海上驚。寒威驅霧翳。霽色帶霜清。庵裏復何事。危襟坐五更。


錯落空中映。蕭疏象外泠。溪清不可見。雲暗欲全醒。坐對無昏晝。行吟過戶庭。煙深孤鶴影。寂莫擬身形。


萬頃看同縞。憑雲降復升。到江知是水。近日不成冰。花落疑春妒。光流向夕澄。沍寒人欲暮。暠皓自千層。


素質輕如羽。悠悠經暮秋。投窗空見影。積石暗聞流。擬作瓊瑤跡。翻憐溟渤漚。連天捲山霧。迢望轉成愁。


千株開照曜。一夜滿庭陰。擬雲霄上。寧愁溟壑深。夏凌堪鎮嶽。春水欲鳴琴。漭沆思林澤。魚龍未易尋。


浩渺成高厚。冰壺秋水涵。蘚苔低見覆。梅李側多慚。去鴈迷煙渚。饑鳥啄艸庵。繁絲停暮色。鬚髮入寒潭。


玉塵連朔漠。飛墮水中鹽。萬灶無煙火。千峰入素縑。樹寒鶯語怯。石凍梨花淹。倒照雲中色。晶晶對夕檐。


一天冥海嶽。萬岫失松杉。極目空中素。迴頭人倚巖。壓沈雲外路。微濺石邊函。渺渺開襟處。春融見遠緘。


陰陽凝散碧煙中。飄落何勞問異同。飛絮隨風空自白。寒爐終夜為誰紅。深山擁被憐東郭。野店憑鞍笑謝公。凍殺亦饒清氣在。人間天上一無窮。


憑軒迢望欲攜笻。濯濯江山千里從。白盡不曾誇素色。晴來猶自覆青松。暖消石室一杯茗。寒入峰林幾夜鐘。試問重裘驢背上。護生堤畔肯從容。


紛紛裂素映山窗。萬壑千巖色盡降。轉霧驚風朝不避。輕雲蔽月夜無雙。愛同野鶴投高樹。不畏飄蓬入大江。一種縈光隨去住。枉教人自對寒缸。


永夜沈沈聞拆枝。空山如在百重圍。佛鐙初暗紙窗白。香篆將殘磨衲知。十里江樓寒吹蚤。孤舟沙岸苦吟遲。因茲憶起平生事。萬慮銷停鬢已絲。


天南漠北雨霏霏。誰掩峰頭明月扉。祇為縈空慚夕照。卻憐落樹似花飛。板橋風捲馬蹄滑。江樹雲繁驛路微。看到晴巒春漸去。鄉關何處待人歸。


寂寞何人映讀書。窮簷衣薄逼年除。幾多陽豔寒中過。豈有光華霽後舒。撒空未許隨風盡。含影還堪儗月初。回首莫愁雲路隔。白茫茫處是吾廬。


藹藹浮浮散五湖。寒庭孤嶼惜驪珠。傍巖妃子元名宓。仗節孤臣本姓蘇。澹若肌膚疑玉粲。皓然鬚髮蘸冰壺。飄颻更有迴風處。淺渚荒原照碧蘆。


河梁匹馬晚凄凄。奕奕浮光拂樹低。驛舍官梅花濺路。酒樓衰柳客如泥。雲連古岸沈牛跡。影隔千峰無鳥啼。空濛上下知何極。谷口聞鐘野寺迷。


霏微暮色鎖清齊。久住峰頭路不埋。愧倚晨曦光自滿。更嫌晚彩影誰諧。龍泉暗溜千行石。牛火頻燒品字柴。寒徹始知魂夢隔。何人吟望在天涯。


同雲遍野朔風催。萬頃晴光一夕迴。慘憺莫愁寒日處。通朧只在暝煙堆。坐久不禁成獨往。夜深常覺有人來。春明未必能相似。誰遣繁花寂寞開。


積照微茫絕四僯。望中誰是陌頭人。落花滿院疑無樹。拂艸連天暗度春。一室冰稜應自惜。萬峰珠錯豈全貧。分明共對羲軒上。更待晴暉恐未真。


寒風超忽白紛紛。兩岸瓊崖一水分。畫裏合離難著素。空中興滅不成文。影沈池上千重玉。光覆樓頭六出雲。便向歌筵分酒力。容華銷盡到斜曛。


萬樹梨花暗寺門。愁雲冉冉滴寒原。今年到地未盈尺。幾日遮天長似昏。近水無聲空入澗。遠峰不見卻聞猿。凄清共是此時節。猶憶匡山五里村。


蒼茫江霧濕征冠。萬井蕭條行路難。黃竹有歌愁宋玉。蓽門無路臥袁安。梅逐餘香須早落。羽慚輕質不勝寒。雲中信有凝春樹。向日微微出石欄。


散漫川原自雪山。龍沙迢遞鴈門關。千林玉樹三春失。萬頃瓊田一钁閒。銀象難藏身外影。素娥不耐月中顏。誰云埋沒河山上。指點樓臺落照間。


幽靜多懷對遠天。飄零猶自憶前年。潔清亦許隨芳穢。流亂何從數後先。幾家依樹籠荒月。一鴈迷煙下暮田。已覺光芒疑夢裏。泠泠石澗水流邊。


衡陽委絕白迢迢。衰草荒原朔氣驕。自有流光遲曙色。卻無形影到春潮。縈迴古渡愁歸客。蕭索空山泣去樵。風景依稀還世外。人間何事苦招搖。


繽紛繁鶩沒空郊。獨向層峰伴鶴巢。活水滿煎三峽茗。斷松斜壓一間茅。龍潛大澤寒猶蟄。虎踞深林凍不哮。掩戶且高殘臘枕。漆瓢腰繫萬年梢。


糝粉輕飛二月高。撲空如湧海雲濤。瑕銷白璧全欺趙。色儗麻衣卻笑曹。不薄青蘿凝夏谷。定飄紈扇濕春袍。暖堂何似寒巖迥。夜夜風簷映玉毫。


浩蕩乾坤平布澤。霏微物象自婆娑。蘆邊立鶴朝曦亂。樹裏藏鴉夜色多。入地定能銷碧血。彌天已見倒銀河。南洲到海猶炎熱。坐對泠然發浩歌。


飄搖縞帶總隨車。隔絕門庭入徑斜。透隙卻疑搜鼠兔。翻空真似攪龍蛇。池中有水偏投影。石上無根亦著花。瑰屑不堪寒到眼。縱橫難掩碧籠紗。


白霓遠近啟山堂。欲濯塵氛淨上方。江浪到天應浸日。瓊花著地不聞香。千峰倒影入寒瓣。萬屋平漫汎夕陽。借問年華真個晚。細看春色動遐荒。


雲外何因見素情。玉麈風滿澹然生。寒絃人向深堂調。凍屐誰同傍石行。望遙天末山應在。踏近溪邊水更清。勝事大都成寂寞。兔園空有惠連名。


白練千條入鏡清。輕繁欲向夜窗聽。憑高且遜尖峰出。就下還尋絕壑停。華表鶴翎迷舊郭。豐城龍劍擬新硎。攢天一倍臨風急。卻似彷徨廣漠庭。


濛濛萬象獨憑陵。何物光芒積素凝。面目冷然遺草澤。肝腸如見托崚嶒。若為熱處偏成水。不耐寒多竟作冰。自是野人茅舍穩。斷橋孤岫一枝藤。


臘窮泉涸絕溪流。河海雲生杲日收。一夜似風吹敗葉。五更疑月滿層樓。卻回寒燄榮幽桂。豈為凋林感暮秋。遇物淪形歸大冶。高低平汎曲江頭。


重輪掩抑畫沈沈。顧影難為薄曙襟。世上相尋皆桂苑。人間何處有山陰。去留不是迷源客。深淺誰論將策心。看嶽共驚雲勢湧。低空不覺夜堂深。


委積徘徊散薄曇。先春有信到江南。常行淺砌猶疑別。欲過前山祗自諳。當晝連煙昏遠樹。無燈通夕曉寒龕。但知掩日韜霞意。始覺幽暉萬景含。


萬丈煙波撲鉅炎。名模鎔盡絕廉纖。無端虛室能生白。誰向空中儗撒鹽。芳潔逾慚高士愛。嚴寒不畏世人嫌。一從凋落黃花後。夜夜峰頭寫素縑。


誰鞭天外白珂銜。勢盡雲駒萬里颿。欲湧波濤翻日月。不留蒼翠覆松杉。食餘藥嶺千牛草。寒有青州一布衫。莫笑繁絲倚枯木。衰顏窮望上江帆。


細看重雲裏。分明不是空。夕寒光獨遠。憑化委長風。


春色在寥廓。沈煙蘸玉容。縞衣輕似舞。乘夜上高峰。


愛松埋鶴影。背月照寒窗。最是無人處。生憎嗥夜尨。


玉塵散林薄。半上古松枝。枝壓愁將折。塵消曾幾時。


千峰一夜白。先照野人扉。似月望高樹。溰溰濕衲衣。


皎潔侵寒陌。雰霏二月初。梨花香未散。隨影落吾廬。


因風消蠟炬。無影落澄湖。寒熱一時盡。清輝何處殊。


渢渢連夜動。起舞似聞雞。冰合知寒極。瓊花踏作泥。


白髮鏡中落。真同近暮懷。但知寒色迥。隨處得生涯。


雲裏望何極。紛紛撲素埃。江山同一色。不見鴈飛回。


雲暗非關暮。花飄豈是春。晴光應十丈。不為住山人。


濯濯霓裳濕。何人倚白雲。莫將雲裏影。空向陌頭分。


浩渺疑空劫。霏微向暮原。思歸歸不得。洞口已迷源。


嚴威生大漠。萬甲擁雲寒。何處刀砧急。朦朧向夕攢。


落樹烏成白。催人鬢欲斑。輕質何曾定。浮沈煙雨間。


迢遞長征路。徬徨欲曙天。最憐清素影。撲落馬蹄前。


山光不是曉。半夜過危橋。一似聞生客。千峰失寂寥。


狂吟月下客。門外任推敲。深夜寒侵榻。誰憐樹上巢。


鳥絕山霧起。日沈雲影高。微風吹玉屑。不上懶瓚袍。


三聲溪路絕。一壑同雲多。寒光幽處近。形影托青蘿。


階砌葉初上。雲山路轉賒。掃門殘影亂。千里望貧家。


枯根覆已盡。殘夜滴寒塘。人在空山裏。山空人影長。


日落山路合。林寒霽色明。梁園人盡醉。那識此時情。


帶寒汲遠澗。片片落雲缾。水凍還成片。何勞煙霧停。


陰風吹白羽。皎皎雲中澄。誰謂終非水。人言不是冰。


終歲滿林白。重煙隔上頭。定教寒裏見。不遣入春流。


瓊花散丹石。掩映臨江陰。誰知枯落後。更有白雲深。


倚樹繁衣袖。流光向夕含。何人能到此。撥火共痴憨。


不分光浮地。還函明鏡奩。寒輝殊未減。春色夢中兼。


帶雨瀟瀟下。江寒落遠帆。峰頭一回望。望久沒松杉。


灑盡平原萬里空。橫江沙捲馬頭風。寒雲已沒斜西照。更勒金羈卻向東。


欲向冰霜慕遠蹤。藍關何惜馬蹄封。已甘朽骨埋江瘴。猶恨秦雲千萬重。


乘風昨夜叩山窗。慚愧華亭尚隔江。莫道驪珠容易見。乖龍左耳割難降。


漠漠同雲向夕垂。千門萬戶鎖寒炊。落花一片能潛化。何況芳林絕路岐。


堆壓橫橋山徑微。寒林霽色一僧歸。閒殺五陵貴公子。醉騎白馬去如飛。


鴻飛不到百情疏。阻闊江山煙霧餘。飄落盡歸寒沒處。暮林空見野人廬。


松根一夜撥寒爐。燒盡秦灰入玉壺。萬古河山只若此。瓊樓歌暖漫呼盧。


崩騰未可凌高嶽。繚繞還堪隱別蹊。一望風煙迷古洞。長安爭似晚峰西。


平沈山嶽影參差。深夜同誰步玉街。萬丈光寒看璨瑳。回頭人自隔天涯。


誰催千里集瑤臺。朔氣蕭蕭映玉杯。銷盡豈如隨霧轉。有時飄墜碧崔嵬。


皎皎輕飄桂葉春。影娥池畔趁芳辰。凌空更上無棲處。卻笑人間醉玉塵。


日暮驚沙薄楚雲。雲中江樹影紛紛。香爐飛瀑三千尺。猶較衡陽白鴈群。


黃雲白日暗寒原。鴻鴈無聲度塞垣。自古客行愁道遠。紛紛薄木鎖侯門。


千騎獵馬出樓闌。不見飛禽落日寒。風起平沙天路白。角聲吹入朔雲團。


莫愁殘臘滿頭斑。絳色偏能駐老顏。更有銷寒誇玉馬。定教丹石勝常山。


新住寒山綠玉川。連光曉映卜豐年。已堆萬戶千重璧。誰靳沿門一個錢。


篩空萬里不封條。未到春林慘氣銷。誰道凝陰能掩素。瑤花偏逐朔風飄。


千山寒落蔭重茅。擬作明珠誤水泡。一任曉風驚復息。不教殘凍掛空梢。


練絲千縷何勞泣。逵路茫茫真欲號。拼教寂寞山頭望。不是楊雄誰載醪。


眼前浩潔凌晨早。傾耳希聲清夜多。漸入春郊花氣暖。寒庭誰解泣銅駝。


破衲蒙頭老歲華。寒深時亦動長嗟。古來甲子朝門外。亦有幽蘭哀日斜。


寢跡窮年樂未央。萬山璀璨引風長。聽殘簷溜添寒絮。不臥仙人白玉床。


凜栗忽驚溪路明。峨峨千里共雲平。藐姑山裏知何似。寒夜相逢莫問名。


白盡千峰峰頂青。空濛之內有人醒。寒飆忽起從空下。不信瑤華滿夜庭。


因高纍仞看容易。息影憑空力不勝。荒月自來還自去。更無人待碧崚嶒。


琉璃殿裏汎虛舟。光湧層波天際浮。深夜泠然照牆壁。忽疑身在碧雲頭。


寒飄玉蕊散高林。弱木頹枝凍已深。更向陌頭雲裡望。豈堪凄切暮猿心。


環丘山上覆冰蠶。作蘭絲成五彩函。若使海人獻巢許。不將霜質伴華簪。


遙空直下水晶簾。照見鮫人夜織縑。無端一陣寒風急。吹落紈絲散作鹽。


棲老雲中碧玉巖。經春猶自托松杉。人間未必能知此。遮莫臨風寄素緘。

