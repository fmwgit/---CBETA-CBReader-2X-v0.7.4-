嘉興大藏經（新文豐版）數位版, No. B192 大休珠禪師語錄

卷第七


一條白棒沒頭埋，脫落一聲天外來，獅子翻身擒住也，至今懸挂在眉台。


東風昨夜到天邊，吹落寒光隱翠巔，縱有兜羅攀不住，夜深倒挂月明前。


古澗溪頭楊柳青，黃鸝處處弄機聲，東風一陣吹將盡，花蕊紛紛滿四鄰。


耀武揚威振萬兵，一番提起一番新，紅輪透出金鞭響，得勝歸來萬國欽。


驀地翻身透萬峰，吹毛揮處落霜紅，展開兩隻修羅手，百億須彌不露蹤。


昨夜泥牛翻海底，今朝木馬吼春風，須彌撥轉青霄外，大地收來掌握中。


百戰場中得自由，將軍韜略掌中籌，揮開日面驅雷電，萬里關山暗點頭。


犀牛驀地翻身轉，踏破煙霞幾萬重，滿目春光留不住，海門迸出一輪紅。


金毛擺尾出雲峰，搖落桃花遍地紅，踏破珊瑚枝上月，木人起舞笑春風。


梁主追尋過別峰，流傳千古與誰通？秋江暗渡無人識，不住蘆花兩岸中。


一葉扁舟江上遊，十分春色許誰收？獰龍迅轉千層浪，曾把須彌作繡毬。


芒鞋踏破鐵城東，聊借烏藤下別峰，格外乾坤都掃蕩，輕輕拈向缽盂中。


一毫頭上露天機，凡聖由來總不知，輕輕撥轉關捩子，枯木花開劫外枝。


八面玲瓏遶翠微，通身毛羽利如錐，谿山怪石都穿過，脫殼烏龜也解飛。


長空迸出一輪秋，萬國驪龍捧玉毬，拍碎寒光飛遍地，還他作者始能收。


怪石叢中白象王，六牙纔現紫雲彰，玉蹄踏轉千溪月，撲落寒梅遍地香。


四十年來懶坐禪，常將古佛枕頭眠，睡中無甚真消息，鎮夜齁齁大打鼾。


紫氣騰騰山色奇，靈峰怪石露天機，三間茅屋從來住，一滴曹溪遶翠微。


拋出傾湫倒嶽機，虛空凜凜雪花飛，夾山無限清平樂，不值山家兩道眉。


夜深無事躡高巔，獨步攜笻到壑邊，惟有一輪明月照，棒頭獨破水中天。


虛空吐出一枝花，馥馥清香映碧霞，一陣狂風吹欲盡，紛紛幾點落誰家？


良馬追風不用鞭，誰將雲影挂青天？翻身不覺騰霄漢，踏破長江月一團。


參禪須要識元辰，枯木花開劫外春，杖頭點出無心月，堪作人間第一燈。


那事明明偏剎塵，何須特地問知音，哮吼一聲天地裂，大千無處不稱尊。


沙裡淘金始見真，百般捏怪度殘生，本來一個風流漢，何必人前叫苦聲！


萬念灰來一物無，悠悠何事涉程途，推開日西月面佛，透出江心月下波。


翠竹黃花古佛心，銛刀利刃耀乾坤。夜深碧澗寒潭底，透出團團月一輪。


坐臥經行總一般，更無一法雜其間，悠悠踏斷山頭路，香滿溪山花滿園。


密密綿綿不漏機，山花澗水兩相宜，誰知六一俱忘後，千聖從來不識伊。


金風吹過碧峰頭，赤腳胡僧得自由，蒼松白石融心劫，逆水長江晝夜流。


栗棘蓬邊得自由，原來放下是饅頭，夜半日輪當午照，金雞啼在五更頭。


風寒吹凜烈，碧雲千古潔，牛頭未見時，百花頻落葉。


扇子何曾跳上天？雲門拈向鼻頭尖。嚇得釋提心膽碎，幾乎躲在碧巖前。


菩提寶鏡映三台，漁翁把釣送將來，接得驪珠藏世界，休將世界挂心懷。


山河改變有當人，花發枝頭樹樹新，等閒識得東風面，萬紫千紅總是春。


雲從山裡過，撞著火柴頭，燒盡虛空界，紅光射斗牛。


掀翻大地有何難？莫把煙霞仔細看，劃破長江流注涇，鷓鴣啼處百花殘。


雷轟電閃，一條白練，兩個古錐，佛也不見。


寂寂本來空虛名，待雪峰松下問童子，只在此山中。


法法頭頭得自由，將軍有令定機謀，手敲石鼓叮咚嚮，撥轉機輪向上酬。


雞足山中等個人，龜毛頭上解翻身，赤腳波斯空裡走，悠悠獨步在江濱。


獨坐孤峰看月華，眼裡何曾著得沙？踏斷浮雲千萬片，如何及得老僧家？


獨憐幽草澗邊生，上有黃鸝深處鳴，春潮帶雨晚來急，野渡無人舟自橫。


閃電光輝，當門霹靂，作家相見，東墻西壁。


撾毒鼓震大千，水裡無筋透碧天，杖頭點破摩醯眼，撥轉乾坤風月前。


細雨紛紛灑玉樓，佳人對鏡早梳頭，忽然打破菱花鏡，一道寒光射斗牛。


金雞聲唱太平歌，兔子從來不出窩。語若雷兮轟劫外，光鋩一點射娑婆。


擊碎重關，拈出布衫，有過無過，揭過一班。


藕絲縫裡步雲霞，楖栗橫擔日月斜，黑豆而今拋出也，從教何地不生芽？

