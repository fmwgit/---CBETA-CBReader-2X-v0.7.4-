嘉興大藏經（新文豐版）數位版, No. B163 古庭禪師語錄輯略

古庭祖師語錄輯略卷之四


三十二相相何相，八十種好好何好，到此依然跳不出，未見通身入荒艸。入荒艸兮雲渺渺，海角天涯無處討，未後拈花笑飲光，狼籍一場自放倒。


機力盡時消息盡，波原是水水原波，大悲心智難描貌，說與傍觀事不多。多不多，四智三身總落魔，道人向此知端的，勿勞三四問如何。萬與一法空，畢千眼分明，親的的，一片白雲橫太虛，任東任西任南任北卷舒出入。


短柳依依水石間，攜籃來去幾曾閑，相思一點情無看，不遇佳人空自還。


剎剎塵塵煙水洲，幾經寒暑去參求，惑他五十三人鬧，直至而今鬧未休。


寒山枯坐待春來，一片迷雲撥不開，頑鐵鑄成生面孔，煙塵灰土任空埋。


曠劫相拋今欲尋，山雲迥漠雨泥深，唯聞群鳥聲花裏，未見猙獰遞一吟。


月瀰宇宙亂峰多，幸有行蹤豈恁麼，帶雨和煙迢遞去，不辭勞苦必擒他。


窄徑相持作一聲，巖鼓動出雲青，雖然狂性遊郊久，頭角新新總十成。


拼命懸崖獲得渠，未加鞭策性安除，鼻頭拽轉勤調御，再不容伊出舊居。


牧牛已熟漸隨身，覺盡偷心始脫塵，簑笠鞭繩俱頓脫，相將左右逐羈人。


獨跨獰牛返故家，橫吹鐵笛見煙霞，歸來豈住中途地，直待乾坤伸爪牙。


牛彎蘿月曜崇山，牛既忘兮我獨閒，谿外淡雲涵碧嶂，寥寥清寂夢濃間。


人也空兮法也空，絕無名相可窮通，明明佛祖非基位，豈有毫釐繼此宗。


無欠無餘熟用功，谿山側聽若為聾，盈眸聲色全彰體，月白風清日轉紅。


破衣垢面入廛來，腦後分明別有腮，野老家風渾氣象，廓天門戶大掀開。


勉子歸山去莫遲，祖庭繼囑合如斯，冷冰冰處隨宜用，塞耳藏頭更待時。


論教談禪兩太迷，凡情聖解使人疑，通身有口誠難說，落葉西風滿地吹。


欲叩吾宗壁觀禪，卻無長短與方圓，工夫做到忘機處，始信心光總一然。


構屋山居物外禪，繞白石與清泉，年來識破安心法，衲被蒙頭自在眠。


為訪山人入路偏，山中風景自悠然，到門得見雲松主，相對無言即是禪。


禪機盡載語言中，老我無言佛法空，說似同袍明道者，曾無一字與人通。


山藏海嶼海藏山，利祿榮華苦莫攀，欲問出群高一著，請將心鏡照衰顏。


四簷空碧道人家，一段風光不市華，靜坐蒲團無箇事，殘暉倒影入窗紗。


古人口醭衣鶉縷，直入千巖萬巖底，子下冰寒鐵石心，敢教佛祖無依倚。


翛翛茅屋倚巉巖，白晝閑雲為掩關，自是年來心地死，蒙衾終日到三竿。


柴爐煨老平生友，打戶無人到此間，莫謂晚來蕭索甚，清風明月伴幽閑。


禪到大忘人法處，案山頭點欲伸言，因君記得當年事，月到中天哭夜猿。


禪到語言文字外，洞然不載祖師機，禪公今日攜囊去，秋雨人家半掩扉。


禪到無心無亦無，時清才子孰歸湖，唐言梵語泥今古，縱得全提滯半途。


禪到無參始寂寥，秋空孤月照岧，此行策杖江南去，待看來年三月潮。


禪到歸源絕悟迷，機前句外落尋思，老胡弄巧翻成拙，隻履西歸腳帶泥。


寥寥忘睡亦忘炊，靜坐怡然亦不知，未等痴禪空守默，至今佛祖絕狐疑。


不著語言文字外，當機滯句早相欺，鋒芒未敵猶傷犯，擬欲生心亦是迷。


此事叢林古鑑模，大家齊力去相扶，作麤擔重加精銳，肯作人前大丈夫。


缽盂收轉尋常事，飯後東行又到西，試問滿堂諸上座，和南誰不把頭低。


破衲和煙幾片絲，半零半落浸寒漪，今朝天氣初晴爽，掛在當風日景遲。


時時掃去時時有，未審有時何處來，索性一番連地捲，眼空方不惹塵埃。


一軸伽陀記未悶，日來月去幾時休，見童聚首空王殿，鬥到如今盡白頭。


釋迦相體黃金色，一種風流意氣深，禮拜起來珍重立，相逢漫道我無心。


夜爐茶話共同參，幾箇開懷最上談，一句合題超古德，石屏分月浸寒潭。


眼上眉毛眉下眼，從生至死未嘗移，江湖大有通方士，出得泥團是幾時。


有禪可悟心猶易，無法應難起念危，縱奪當機誰自任，水雲相向謾支離。


舉起一番新一番，驢鳴犬吠寄同參，若將此事為容易，豈免傷鋒犯短長。


春妍萬卉發新條，葉緣花紅境富饒，歲歲東君神不減，當陽何必叩參寮。


參禪擬欲狂心歇，念佛狂心欲擬空，若向一頭安腳穩，百千門路自然通。


選佛當年絕有談，聖凡情解盡掀翻，五車三藏從君背，啐啄機前下口難。


半問禪室誰同老，影子相依兩箇僧，八萬四千毛孔裏，石窗深鎖月為燈。


粥去飯來休理論，生兮死也只如斯，老夫到此難批判，說與闍黎只自知。


向上鉗槌一擊中，機輪活脫露全功，禪門舉手焉輕放，要使乾坤徹底空。


嘴盧都處安心坐，滿口道來一字無，除此再非透，珊瑚枝上月輪孤。


宗門太段太風流，滾滾江湖說未休，半夜猿啼巖上月，光明彌滿四神洲。


尋春不放一朝閑，踏遍千山與萬山，好是晚來詩就處，銀鉤照眼欲彎彎。


撥地火灰煨萃食，編蒲葉褥放身眠，山翁只解與麼說，有口何曾會說禪。


沒面孔人沒可把，足無卓錐頭無瓦，三賢十聖猶喑啞，是佛是祖遭唾罵。


夏日登山與友遊，笑談不覺到層樓，相攜更上顛崖望，無限浮雲在腳頭。


故鄉日暮聽啼鵑，歸到家山三月天，送子松門分首處，野雲寥落滿山川。


二冬侍我在爐頭，榾柮頻燒費茗甌，正好看梅辭我去，明年此日再來不。


黃金未博幽人趣，白玉難移道者心，試問腰金衣紫客，可能消得此雲林？


萬峰深處更深處，土面灰頭一野僧，規矩全無多懶慢，未嘗開口得人憎。


坐臥經行三昧定，死生老病一團神，庵中道者無他聽，惟有泉聲清耳邊。


不落前思又後思，此時活計許誰知，宗門棒喝如雲雨，豈肯將拳誑小兒。


擔刀為我入巖阿，林下頭陀懶慢多，亂髮一髼經歲久，不勞將禍與檀那。


山居道者只居山，城市諠譁總不關，驚破石床空夜夢，海天飛月上欄杆。


左右思量皆不得，如今索性沒躊躇，飢來喫飯困來睡，一任生涯在艸廬。


半間低小尖頭屋，白晝閑眠一老僧，松竹經年清雨眼，自思無法上傳燈。


火柴頭上多琴意，折腳鐺中意更深，流水高山閒日用，子期猶謂我知音。


殘僧幾輩在寒爐，話好年窮事亦無，惟有七斤衫子在，大家披去嘴都盧。


髑髏眼底眉山老，拄杖頭邊著意看，蜀道難兮川水，巴歌和出腦門寒。


無量劫來閑日月，微塵剎數舊生涯，雲門北斗藏身句，天上人間總一家。


雲滿千山又萬山，茆房深鎖寂寥間，海天紅日飛窗上，撲碎崑崙夢未還。


山花山景對空顏，春色融融碧嶂間，欲問古人山隱趣，白雲來去日閑閑。


老我年光似不多，堪嗟身事太蹉跎，坐禪禮誦全無力，惟有工夫久不磨。


山中久住事多便，樹葉藤花屋角邊，筍焙茶烘收拾了，閉門一任倒頭眠。


轉讀轉多心轉煩，何如放下念頭安，翻思拾得寒山子，赤手相攜入鬧欄。


子去勞吾到竹門，屋頭松老不知春，相期若要歸來早，共與鋤山種白雲。


少室風光若與論，湘潭雲接楚山雲，石人肝膽頻傾盡，不到一回安死心。


有禪可悟為魔語，無悟為禪更是魔，除此兩公案外，何妨道者口波波。


皎皎虛空掛玉輪，當窗懸若祖師燈，四檐光浸茆房白，忘卻禪床冷似冰。


維卻孤舟擲卻竿，掀天捲地亦閑閑，年來長袖絲綸手，心在眠鷗浴鷺間。


九年面壁若為通，一旦思歸伎倆窮，父子不傳真秘訣，無端鳥語竹籬中。


山宇清寒一枚衣，夜寒爐火尚希微，多燒黃葉身餘煖，不著人間是與非。


地火煨烹待死時，人間無事可貪為，口封白醭灰封面，倒岳傾湫似不知。


昨夜睡濃人在夢，忽然記得去年時，猿來偷我樹頭果，板折當窗那一枝。


庵鎖雲巒樹鎖煙，淡濃蒼翠筆難傳，石邊添個頭陀坐，一幅丹青世外懸。


了心心了何心了，心了心無無亦無，到此若言諸祖意，猿聲啼處月輪孤。


住山年久客情疏，雲水相參厭起居，不必擔禪來問我，老夫心念尚空虛。


身事與誰閑理論，自家做夢自家知，天翻地覆無干己，坐臥經行總若痴。


山雲水石道人家，方寸常開不謝花，風味與人真個異，夜深撥火自烹茶。


山人自適山中景，紅白花開杜宇天，笑我形模無可據，惟憑翠竇度長年。


聖量凡情路已窮，宗門參叩若為通，鳥飛窗外頻頻語，一樹山茶放晚紅。


三春已謝夏方除，蟬噪風寒秋欲餘，水葉滿巖冬又近，柴床煙火日干午。


掃石跏趺默坐間，春深幽鳥亂啼山，白雲愛我庵前地，與我常年共放閑。


怪底山家與事休，刀耕火種日無求，平生伎倆惟餘此，半榻雲埋在石樓。


縛木為床艸作氈，山中富貴只如然，絕無車馬來林下，門掩潺潺落澗泉。


水石煙霞不自誇，目前境物盡生涯，未知人世何更變，常見巖臺有落花。


示有堂堂觸處知，無來去也更無依，子規啼落中天月，滿樹花開血染枝。


欲成佛去有何難，無奈人心自不安，舉起話頭休放逸，通身拶得骨毛寒。


棄卻心囊叩祖禪，始知雜毒自相瞞，黃花翠竹分明處，認著依然又隔天。


深山傍石今年冷，雲氣終朝逼體寒，獨對紫爐烘脊背，任他人事苦茫茫。


我獨愛山居，空冥煙水餘，行非公務迫，吟為野懷舒。入水逢僧話，沿崖見艸廬，相攜歸作宿，又過一菴居。


眺望前村近，桑麻路欲迷，過田衣拂水，緣徑履沾泥。遠嶠寒煙合，空林夕照低，村翁留我宿，也解說禪機。


古寺是何年，山門自悄然，殿空容鳥入，樹老引藤纏。有客獨題句，無僧共坐禪，息陰依樹坐，怪見虎當前。


巴江雨欲收，去去莫淹留，風景應牽思，煙波不斷頭。猿從危石嘯，舟向急灘流，如過黃牛峽，方知險處游。


杖策雲間去，迢迢入薜蘿，踐崖登白石，行徑踏青莎。樹密連居址，橋危隱竹坡，人煙皆四絕，惟我獨經過。


樓閣微無有，雲霞最上層，扳蘿緣屈曲，踐石度崚嶒。蘚壁三尊佛，龐眉一老僧，倚巖如幅畫，夜對一龕燈。


行歸山院晚，煙火隔人家，垣倒自來鹿，艸深多聚蛇。空廊無月照，古殿有雲遮，年代尋碑辨，文章半蘚花。


結廬潛遁久，絕足道名奇，雲外猿聲斷，松間鶴夢危。人緣從此盡，世路已相違，翠鎖千巖壑，幽懷只自知。


庵結雲深處，脩然遠世間，猿扳枝落地，鶴背日還山。溪水心同淨，巖雲趣與閑，道人居此處，何事得相闕。


茆屋最幽清，玉林久棲止，松音風遞來，山夢猿驚起。坐臥外無禪，心情皆至理，回視紅塵中，誰能得如此。


述我山居事，寫葉頻寄與，意匪外葉間，情還出葉底。泥牛產犢兒，石女生孩子，此說古之疑，不疑能有幾？


誰寫雙資簹，半晴半帶雨，榦直挺青琅，葉疏攢翠羽。清容禪室懸，瘦許山僧侶，倘遇老香嚴，定將公案舉。


太古淳風絕，期誰寄此音，掃空文字跡，直指祖師心。法類皮猶髓，林編古亙今，追思何已矣，三嘆付瑤琴。


山房無一事，西日送殘曛，飯取胡麻煮，香將柏子焚。草坡聞牧笛，松塢響樵斤，怪底窗昏黑，簷前一片雲。


盡日巖房老，幽居自獲便，死生無定日，坐臥任長年。豈謂禪非學，惟知夢是顛，身前身後事，鳥語竹籬邊。


孤客發吟懷，悵望雲樹久，江頭浩浩波，堤上依依柳。分榻在今秋，合單思故友，斷鴻飛不連，何時得同首？


小艇出江東，江流曲似虹，盟鷗閑倚掉，聽雨暫推篷。兩岸翻波急，三山擁翠濃，新河多故識，款我日從容。


懷古期誰話，臨風慷慨多，世情難測度，光景易消磨。驛騎驚晨鼓，官船發夜歌，世人忙不著，令我笑呵呵。


良丁善丹青，所得意外意，紙上移江山，筆端轉天地。楊柳護煙村，雲霞鎖蕭寺，索我一題詩，對之起幽思。


我趣山幽逸，山深任寂寥，種松緣徑側，架木倚山嶕。巖瀉千尋瀑，園滋百品苗，為何人少到，陡澗不橫橋。


我趣山幽逸，依然覺興長，懶從諸事變，推去一生忙。簾捲溪光碧，窗含樹色蒼，閉門回俗轍，應笑自家狂。


我趣山幽逸，秪緣事不多，銜芝纔鹿去，扳果又猿過。短杖扶笻竹，輕衣綴薜蘿，何勞加別念，有念即成魔。


我趣山幽逸，山幽豈易言，但容來老衲，未許過高軒。泉眼石邊活，鳥聲花外喧，紅塵無路入，風景似桃源。


我趣山幽逸，柴門無客敲，屋頭鴉報曉，松頂鶴爭巢。供粥燒新筍，烹茶摘野蒿，彌彌心所以，天地豈容包。


我愛山幽逸，平生酷愛山，高登那畏險，飽翫不知還。選地幽深處，誅茅一兩間，因茲清己智，竟不與塵扳。


泛舟隨所住，相與俗情違，興得五湖樂，心閑萬事非。人疑天上坐，鷗訝鏡中飛，晚泊蘆花渚，猶如紙帳圍。


水國微茫處，凝眸景趣多，天光船底漾，雲影棹邊拖。動我清幽興，聞他欸乃歌，不知臨去晚，落日蕩狂波。


行舟與泊舟，誰解悟心眸，身世搖雙槳，功名起一漚。纔離楊柳岸，又入蓼花洲，識破塵勞事，撐歸彼岸頭。


海闊天空際，山僧夜放舠，撥煙雙短棹，穿月一長篙。蜃吐千層閣，虹垂五色橋，幾番衡逆浪，直欲上重霄。


江靜雨初收，湖光滑似油，岸如隨棹轉，山欲趁波流。牽興多浮荇，忘機足野鷗，夜聞漁父笛，吹破一天秋。


我住船兒小，悠悠興轉多，微風吹短棹，細雨拂輕蓑。頗似陸魯望，難同張志和，欲歌般若偈，惟恐驚黿囂。


巨浪轟雷作，扁舟不險凶，搖搖隨順逆，泛泛任西東。天地浮沉際，蛟龍出沒中，漚生復漚滅，誰與共磨礱？


五板尖頭艇，撐來傍柳橋，清流堪濯足，長石可伸腰。罷繫蕭僧缽，將捐許子瓢，笑他躋要者，如弄海門潮。


何處占清涼，煙波望渺茫，暫離兜率界，直入水雲鄉。小艇乾坤大，短舟日月長，晚來龍女獻，放出寶珠光。


來去復來去，猶如水上萍，衝煙過荻渚，隨水傍沙汀。渡口求漁叟，船頭狎鷺人，相逢惟一笑，即是息心銘。


一團虛白墜輕柔，護我禪床分外幽，身在芸暉堂上臥，神于銀色界邊遊。素雲助煖春常在，霽月凝光夜不收，好是枕邊蝴蝶遶，梅花有夢到羅浮。


機前一著虛空笑，說與吾家居士知，洱水味同滇水味，今人眉似古人眉。春巖鳥語陳心賦，靜夜猿聲繼祖辭，鐵壁銀山通放倒，叮嚀珍重莫狐疑。


海門煙霧日沉東，曙色濛濛帶雨風，古寺半空丹壁裏，幽林一望畫圖中。雲埋鶴夢松聲細，石近龍泉水眼通，勝覽江山觀未足，寫懷留寄梵王宮。


招提住近水邊山，我亦驅馳策杖扳，萬境不關情寂寂，片懷常靜日閑閑。樹頭鳥自雲邊到，渡口僧從月下還，坐久不思心所以，就中端的外人間。


病繫床間豈奈何，如今既好莫蹉跎，患中苦楚心當省，世上雄豪眼莫過。撚指光陰安久計，落山日色去無多，慇懃為報同衣友，切忌平原自起波。


無量劫來憎與愛，相非相是更相悲，幾經妄誕徒生受，如許牽纏何了期。個念灰時真智慧，此心歇處即菩提，悟迷迷悟空花翳，堪笑堪憐類不知。


昔年行腳賴攜持，倒握橫擔總得宜，撥亂雲根天地塞，攙空華藏佛魔迷。隨高就下乘渠力，涉險經危苦不疑，付與吾徒收拾去，兒孫萬古作標題。


無量劫來今日事，何須向外苦追尋，山雲水石平生志，淡薄煙霞不老心。萬法已從當處絕，片懷曾不與時情，道人索性渾淪說，一點靈光亙古今。


一別金陵又九年，閑情只在水雲邊，茆簷三尺低頭入，柴火一爐縮腳眠。聚散如雲安久計，人情係妄暫留連，山夫見解惟如此，懶慢無聊與說禪。


茆屋深居煙雨邊，四時風味只如然，勿勞計較來朝事，且自安閑今日便。缽內無食尋野食，坐中有客但隨緣，老夫已不將身口，策杖區區造市廛。


待死朝生一老禪，滿頭白髮九旬年，缽盂飯飽堆堆坐，心地空餘默默禪。有口懶能尋話說，忘機寧肯再談玄，所言千古人間事，夢幻空花總自然。


老病死生皆預定，昔非今是總妄求，欲休歇處宜休歇，得自由時且自由。殘日聽其來去速，漏形安保夕辰留，坐推湖海多禪老，幾個蒙余得到頭。


一錫閑雲到處禪，花濃柳翠正春妍，多年埋沒無生話，今日方知有是緣。開眼自然明物理，歸源切忌亂心田，老夫相送憑何據，任爾東西南北邊。


日遲睡起坐披尋，高望誰人得滿心，萬事總成雲聚散，一身都付夢升沉。功名未必空為有，富貴安能古到今，卻笑頭陀癡老問，尾巴真箇說如新。


山居分歲冷如冰，和影渾無只個僧，老病一身煨地火，坐眠半榻偣巖藤。欲言有道誠魔說，更謂無心續祖燈，莫道新年聞佛法，舊年佛法又何曾。


叢林藥石己情灰，豁眼惟觀窗外梅，截斷聖凡無繫綴，掃空雲水絕徘徊。低頭合掌期誰共，運土搬柴獨自回，老我說禪唇齒冷，破窗燈影照巖臺。


參禪家教說如何，切忌聰明知解多，欲認識情神鬼窟，已成知覺見聞魔。面皮裂轉加精進，志願堅來悟剎那，脅下放眠高舉話，時來刻去勿蹉跎。


達磨西返豈千年，面壁巖中淚若懸，不識柳煙金鎖殿，空遺蘆影玉街禪。當時歌管蛩聲墮，去日風雲雨色連，惆悵蒼茫無限恨，後人將作話頭傳。


仰之彌高，寶劍分明未是刀，凜凜寒光逼人膽，虛空匣裏久收牢。


鑽之彌堅，游春公子勒金鞭，不到黃河心不死，到了黃河亦只般。


瞻之在前，青山一片白雲漫，謾到村坊問王老，向言昨夜為燒錢。


忽焉在後，白日鬼迷思念咒，玄關金鎖不能藏，直入蟭螟眼裏走。


髼頭齬齪子，事絕人難跂，養氣塞乾坤，混跡居廛市。欲去則便去，欲住則便住，住兮與去兮，縱橫無礙處。何用苦勞形，百年聊寄寓，舉世一推之，宜笑還宜睡。


拾得與寒山，顛風面不洗，吟詩無偶對，談笑有條理。來去莫捫摸，隱約無依止，逢人只是笑，人錯認癡子。而我慕斯人，學癡而已矣。


我癡真個癡，癡中人鮮知，放曠復放曠，俱無安與危。作佛乃虛緬，成仙在何時，相逢有青眼，不須亦不須。


寒暑一衲衣，且無富與貴，人笑我如癡，我笑人莫會。豈無悲與歡，亦有驚與懼，所以我逢人，愈加笑而戲。二者何了然，無榮亦無瘁。


世人俱發粲，獨我作旅癡，我請人洗耳，聽我癡論之。天地一癡物，有道猶不知。天地既如此，我癡復何疑，回首望西山，日薄無多時。


一朝又一朝，癡人何所係，舉首見青天，白日繩難繫。從人笑我非，惟我容人是，我于非是外，斷不分譏譏。一笑兩儀間，無處著癡字。


我已知我我，人莫知人人。我知身是幻，誰意知為真？年來已作癡，和光混其塵，若癡人未會，有夢休云云。


東街剛鬣嫩，西市柔毛肥，宰人大恣縱，市者無度思。寒拾曾有言，自殺自食之。仲尼忘肉味，子輿遠庖廚。為僧遵佛戒，不食非吾癡。


學禪禪莫會，學詩詩莫成，學得癡中理，百事都無能。人來問我法，喝不轟雷聲，人來索我句，吟且為蟬鳴。衣麻勝衣，隱姓勝登名，世無閭丘公，孰能知我情？寄言肉眼兒，莫以我為憎。


我癡癡無學，學之貴穿鑿，癡無鑒聖凡，癡不會吟作。人情萬卷書，我知我弗如，人全三窟計，我知我皆輸。癡兮癡非錯，而能有先覺。視天天蓋頭，視地地承腳，跳出天地間，慎勿被他縛。

