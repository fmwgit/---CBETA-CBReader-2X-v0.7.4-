嘉興大藏經（新文豐版）數位版, No. B411 德風禪師般若語錄


風索索浪悠悠波心上逞風流咦話把落江湖令人笑不休


堪笑胡僧碧眼叟折蘆渡水逞風流是從收拾歸西去狼籍人間話未休


目睹春秋季腳下紅波起且道恁麼人卻是伏魔大帝


不看東兮不看西但觀籃內錦魚兒行行提在街前賣不遇其人說向誰


大洋使神通柳灑碧虛風會取其中意白鶯飛過東咦難瞞明眼人蓮花吐水紅


紫竹林中默坐截斷千差岐路有個合掌孩兒仰面看看俱錯咦若是般若淳頭陀拈起筆尖點破


寒山拾得若個不識華頂峰高使人荊棘


俗人智見到有判斷似不愚癡一刀兩段


坐曲轆床說無義話拈條白棒無高無下一味打人聞見驚怕休驚怕儼似天童老密雲婆心太切指迷畫


這漢實為奇怪天上人間誰奈運行別無伎倆操略卻有款待敢云名繼傳燈慚愧身居法界收束虛空骨髓且得自由自在


這箇活賊倒有些奇特身披佛祖伽黎世上人多不識多不識誰相憶靜依陶峰不計年就中也有人紹續


搭衣持拂口快心直做樣作威使人荊棘佛法不通世法不識獨坐禪床雷轟霹靂


聞徹微聞轉眼無情一生朴實陶里翻身七十有餘出格閒人超佛越祖斬鐵截釘


澹然一室清如洗爐靜香銷月上時箇段風光原不昧全身來現比丘尼

