嘉興大藏經（新文豐版）數位版, No. B188 入就瑞白禪師語錄

入就瑞白禪師語錄卷之十終


直上峰頭腳步寬，全身拶入骨毛寒。一日關山開霽色，鵲躍蘆花心自安。


習靜從來稱小節，弘揚正法分當為。宗綱能續家風盛，始是超群佛祖兒。


如來根本慧，有無俱不立，會得個中意，鐵毬水上踢。


混不得，類不齊，折角泥牛碧天飛。有時撞入乾城裏，帶水和泥指路迷。


鑑湖一輪月，發揚佛壟春，百花齊放處，大地喜吟吟。


如來淨慧燈，能破眾生暗，大地悉光明，燄燄無窮盡。


淨體本無生，緣生皆如幻，如幻非生滅，當處真元者。


元妙寂淨，潔徹無瑕，橫亙十方，瑩然應物。


三世圓明，十方不隔，一念萬年，是真實說。有即是無，無即是有。陽焰水波，阿誰過咎？我即是渠，渠即是我，恁麼會得，山花朵朵。塵境莫隨，智炤勿立，空空蕩蕩，一輪杲日。


英雄丈夫，特發大志，看個話頭，決非容易，造進其心，莫中路退。晝夜六時，忿然精銳，見色聞聲，切莫縱意。切切孜孜！急著眼覷，努力真誠，忽然瞥地。大地山河，一光現瑞，裸裸現現，絲毫不昧。當此之時，再進一步。向上一機，諸佛亡示。頃爾翻身，山河粉碎。咦！半夜鷺鷥飛入海，天曉烏鴉上帝畿。


英勇丈夫，特發大志，禪宗須參，儒宗須契，氣宇如王，頂天立地，切切孜孜，單明此事，二六時中，勿得虛棄。以悟為期，以了為畢，惡境當前，無得縱意，順境臨頭，亦莫隨去，順逆皆空，必如是覷。看破源底，即這個是。奮然一揮，三千俱備，石女觀花，木人遊戲。三教心宗，一言已蔽。


既復其初，須超其後。初後俱超，一心可透。森森萬象，彼彼無咎。陝府鐵牛，撞倒古路，更問如何，三十竹就。


自性清淨，純素無瑕，朴實行去，到法王家。有亦不立，無亦不拘。森羅萬象，亦任其舒，雲行雨至，水到渠成。棒喝交馳，機用皆能。


淨裸裸原無縫鏬，赤洒洒周遍大千，打破舊時精魂，石女解駕鐵船。


大丈夫須立志，圓頂方袍非容易。努力精勤莫暫停，時時參扣西來意。鳶飛魚躍顯真機，咳唾掉臂秪這是。莫放寬不可住，做到水窮山盡處，翻身直過故家鄉，三腳鯰魚爬上樹。


參禪人須猛烈，緊作工夫莫放缺，行住坐臥用心追，急急要拿這個賊。若聞聲，若見色，此是禪家好時節。一念相應捉敗渠，凡聖兩途一齊歇。


汝來參我已多年，只為心頭未了然，克苦三冬明道德，辛勤九夏究禪源。水中捉月何曾有。鏡裏觀花未可拈。識破祖師言外意，方知石女唱囉嗹。


吾宗細密欲知初，莫效時流鹵莽居，保養深藏毛羽健，鵬程九萬任如如。


心本無東西，地卻有南北。君今此一行，須奮大猛烈，撐起兩莖眉，牙關咬作鐵，捏定金剛拳，要拿這個賊。莫向動中求，莫向靜中得，孜孜只麼尋，密密心莫歇。忽爾心境如，此是好時節。撒手再前進，上關打教徹。和贓捉敗渠，烏鴉頭戴雪。


汝求警策，工夫莫歇。放下身心，一塵不立。密密綿綿，看是何物？莫往有邦，休住無國。但恁麼去，風清月白。忽爾掀翻，證龜成鱉。更問如何，青山羅列。


撇卻聰明智慧，佛道祖道齊傾，但秪飢來吃飯，管甚五位功勳。做個死人有氣，觸著即便翻身，風起自然樹動，何存劫外而今。若能如是行去，自愚著著知音。咦！葉落梧桐處，露珠墜地時。


自心智慧，猶如杲日，普炤萬方，無處不悉，光明煥赫，圓滿無欠，觸著磕著，法法周遍，不用管帶，亦勿動念，應物虛明，事事成現。若外追求，古佛難見。


禪不自禪，因心而禪；土不自土，因心而土。偏執其禪，見之不圓；偏執其土，心之染漏。禪土齊修，九品優游，禪土齊蠲，彌陀現前。無量壽佛，不帶名言。


寵辱鏡中花，恩情水上燄，爾今識破渠，惟道能堪羨。急早做工夫，從緣恁麼薦。孤明絕意想，個裏常時現。驀忽露真機，虛空解掣電。


自心本無瑕，貪嗔癡有染，揮除這三毒，急早尋方便。看個趙州無，工夫急如箭，閒忙動靜間，要打成一片。時中露裸裸，未嘗掛絲線。捉敗老趙州，方知轢鑽。本來常清淨，何曾有染玷？


百川入海何曾滿？萬象含空豈有抑？況復吾心包太虛，從今亙古元非溢。


參禪不重有諸新，揭盡根源始得真，撒手歸家無所事，泥牛吼破碧天春。


提起話頭莫放寬，綿綿密密要勤參。昏沉不可容他入，妄想來時掃蕩完。歷歷孤明是甚麼？夏天暑氣逼人寒。


披雲當衲走諸方，撥草瞻風意氣昂，拈卻君臣言外會，掃除空有個中彰。主賓相見應回互，父子投機謾度量。縱使門庭如鐵壁，輕輕一拶徹當陽。


活潑圓明，非中非外，運水搬柴，燒火切菜。秪這便是，幻然皮袋。更問如何，漆桶不快。


歷歷分明處，時人幾個知，爾今玄會得，所用絕思惟。


此心纔肇觀初成，覿面全提露本真，一段光明無住處，依然石女過西秦。


信手拈來妙入神，偷心淨處露家珍。荒田不簡無非草，月印寒潭玉兔陳。


一個話頭牢把持，精勤努力莫依稀，磬魚擊處忘能所，觸破珊瑚樹上枝。


從來托缽有來繇，佛語阿難依佛儔，重示古規登聖徑，門門粒粒可皆周。


參禪者莫外求，好向自心覓蹤繇。言談語句非他物，動靜施為到處周。離計著沒羈留，一顆摩尼映碧秋。


航海沖波十萬程，名山親謁契無生，杖頭腳底渾非礙，踏遍煙霞我獨尊。


秪因日起明中暗，原為月落暗中明，須知明暗元無二，只因起落暗明形。


敲唱俱行覿體賒，明暗雙臨驗作家。若是門前坐草客，安知殺活事無涯？


拈香示處要君知，覿面何嘗有是非？六九梅花春色露，秋深黃菊綻東籬。


居士問我悄然事，恁麼行來亦非鬧，舉處分明向上關，誰能更守於常道？


玄途休住足，中道不須安，會得個中意，泥鰍上竹竿。


兩忘淨穢亦非中，聲色繇來樹過風。個裏虛明全體露，泥牛夜半撞金鐘。


富貴貧窮一蜃樓，莫將心識苦追求，須從今日親明破，好向如心道地遊。


提起話頭莫放寬，綿綿密密要真參，昏沉抖擻當精彩，妄想輕清勿鹵憨。執有魔王堪作隊，隨無窮子正同班，兩頭掃卻無依倚，歷歷孤明珠走盤。


既然不挂紫羅衣，速速歸來已是遲，頓欲洞明諸祖意，秋林黃葉又離枝。


是甚麼夜半三更吹著火，無底銚兒去燒茶，拈著磁鍾成話墮。


見色聞聲本現成，何須特地苦追尋？而今觸處逢渠也，野鳥山花覿面陳。


志立堅強猛丈夫，操功七日自心孤，慧刀劈破無明網，放起鐵船水上浮。


一塵渾不染，諸佛悉皆明，烏道從來寂，冰花火裏生。


蓮可坐兮桂可攀，從來儒釋一心間，如能確實行將去，浪湧桃花燒尾班。


一個彌陀本現成，思惟運用放光明，果能不外尋知見，即是蓮花胎裏人。


提起話頭莫放鬆，行住坐臥要加功，忽然看破原無底，秪是尋常舊主翁。


五蘊元非有，三毒本來空，識取天真佛，東南西北風。鴈過長空處，影沉水底時，若然玄會得，真妄自如如。寶鏡當臺時，光中含萬象，形影一齊蠲，銕鷂飛天上。白雲陳祖意，明月印禪心，覿體齊兼帶，何須問老僧？八月西風緊，三秋菊正黃，若問祖師意，從來不覆藏。


坐臥經行須著眼，看渠渠果是何人？貫通三際元非異，喚一聲時應一聲。


青山聳翠有誰知？流水滔滔最上機。奉白諸公須薦取，休教錯認浪花飛。


一個話頭明歷歷，動靜施為自現前，當念和贓俱露徹，低頭便見水中天。


百不思時，是阿誰經行坐臥露天機，若向其中開隻眼，石女生兒罵古錐。


一個仙桃覿面陳，直須細嚼囫圇吞，若還嘗著些兒味，管取凡心即祖心。


薰風陣陣自南來，惠我清涼暑意開，無限祖機都露洩，何須俛首更疑猜。


信步行來路不差，求之仍復遠天涯，直下能知無一事，不須更御曰牛車。


有無俱遣謾追尋，逄緣不借是真身。星沉水底金錢燦，怪石山中狼虎形。


孤明寂歷少人知，指物傳心為標的，智者於斯了達時，頓同諸佛亡修習。


一個彌陀恒不離，六門常自放光輝，青松帶月和煙冷，翠竹穿雲映日奇。雀噪簷前彰法語，鴉鳴樹上顯圓機。窮途接引無休歇，何故眾生不肯歸？


魔佛從來不共家，力扶正法掃群邪，多生願力如山重，那管時人厭與誇。


真法性本淨，元無妄念起。病眼見空花，假說妄生始。若了花無生，當時妄即止。妄止無明空，原不有起止。一念亙古今，何嘗歷生死？


金欄袈裟，錦色堪誇，付吾兒傳遍天涯，流通慧命，坐斷塵沙，好提妙音，開盲昧折群邪。


一條青梨，佛祖齊垂，付吾兒點豁盲迷，廓清宇宙，正令全提，卻掃功勛，無背觸妙鉗鎚。


放開遍大千，收來在掌握。付與克家兒，光明恒不沒。咦！秋林果熟紅，巖前弘兩足。

