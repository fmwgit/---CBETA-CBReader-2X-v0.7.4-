嘉興大藏經（新文豐版）數位版, No. B156 無幻禪師語錄

無幻禪師語錄卷下


法偈不多句，言言是指南，掀開須自看，不被筆頭瞞。畫畫無長短，行行非正偏，恁麼猶未薦，何處問西傳。


逐物非良輩，循言豈丈夫，無思同木石，有念悉狐魔。擬議三千里，承當八萬途，如何為諦當，貓子問狸奴。


元自平常理，施勞早自欺，即今非是悟，往日不曾迷。所作皆如幻，安然本若愚，同參相訊問，直下一聲噓。


參禪須猛烈，一切莫交涉，擬涉一絲毫，萬生參不徹。禪是眼中珠，如何著得屑？何用別尋頭，秤鎚元是鐵。


參禪不等閒，推倒人我山，敲出虛空髓，揮開佛祖關。追迴千古夢，放下是非擔，獨步千峰外，十方彈指間。


參禪須切己，不可從外覓，打水求杖痕，捫空尋鳥跡。要徹祖師機，頓超心意識，毘耶惟默然，少林秪面壁。


參禪不徒參，念念入虛玄，對境心無住，當機體自圓。真如何得失，本覺絕中邊，皓月無私照，千江空湛然。


入道方便門，參禪最第一，靜極已忘形，忘形心湛寂。湛寂合太虛，太虛無一物，無物即本來，千聖從茲出。


參禪須出類，玄機無伴侶，瞬目越三乘，揚眉超十地。喝散蝦蟆群，奔逃窠臼隊，傾盡野狐涎，直取少林髓。


參禪無後前，三際一時圓，踏著今時地，融通劫外天。一毛吞萬像，大海出微涓，參到無參處，回頭圓更圓。


參禪秪恁麼，恁麼已成多，一塵纔著鏡，萬像悉糊糢。風靜千江寂，雲空片月孤，語言前一著，仔細用工夫。


參禪非守中，隨處悟心宗，蛙鬧池塘月，蟬吟樹裏風。水流魚躍浪，花謝蝶翻空，覿體無餘物，何須執坐功。


參禪絕三思，直捷了言辭，實理非修證，真心無受持。泥牛哮吼去，石女點頭時，空劫前來事，行人知未知。


參禪活潑參，不可死測度，大藏半字無，毘耶一絡索。圓相弄泥團，捲簾成大錯，憶昔老瑞庵，面皮不知落。


吾宗如湛海，微動即平沉，纔起修行念，牽歸知見林。技窮方得本，礦盡始知金，不立超玄志，終須落古今。


心閒無靜鬧，何必入林丘，猒動非真行，忘緣是正修。解空寧住寂，涉境不隨流，既達空王旨，冤家也聚頭。


菩提非取捨，何用歷多辛，識妄元非妄，尋真已失真。日晡剛道夜，臘盡便知春，時節因緣到，何曾昧本人。


曠劫循文字，都緣錯用心，為渠迷漏習，特地訪知音。理性無高下，機權有淺深，言前如未薦，七處轉難尋。


古德思修日，平時亦送迎，秪緣常自覺，所以不隨情。道體怕空寂，人心屢變更，一從聞見盡，觸處自分明。


直捷車溪路，逶迤更不迷，若將心向背，又見跡東西。須信力非力，無嫌齊不齊，腳頭如未穩，動步便沾泥。


疏慵難順世，徙跡憩雲邊，實際元無地，浮居聊借天。棲心空界上，縱目遠山巔，聞見絕朝市，憑虛了幻緣。


曲徑通玄路，樓臺迥碧空，霞氛籠石壁，秋色下梧桐。鶴唳階前月，猿啼澗底風，長歌人不見，深院白雲封。


我懶不出戶，人來招勝遊，因思摩竭令，何事石湖舟。月吐半簷白，梧飄滿地秋，閒情誰委悉，應是我同流。


歲暮下空碧，來棲湖上關，八風門外撼，一竅箇中圓。白日誰為伴，黃昏我獨眠，通宵今古意，都在寂寥間。


莫謂居關逸，終朝不自閒，燈挑無燄火，香爇息心丹。禪坐未生體，經看無字函，盡形如此去，誰論釋和玄。


我欲尋湖勝，乘閒渡霅溪，水平天上下，山險路高低；郭近煙連陌，莎長綠遍堤，呼童問行徑，指我石橋西。


塵剎如來境，因何獨樂西，蘊空真樂土，心淨古阿彌；忍辱頻伽鳥，柔和寶樹枝，脫然憎愛盡，蓮蘊七珍池。


檢點這皮囊，有甚堅牢計，足無半點根，喉有三分氣；呼吸如不來，榮枯一時棄，舉世盡難逃，幾人知是戲。


自適居之逸，無能更遠遊，因思舊相識，特入古林丘。山靄時還合，泉聲夜不收，靜來源既徹，方可渡中流。


住世休忘出世因，進修須是契天真，多生昧卻靈明主，歷劫甘為懵懂人。萬聖不談心外法，千經皆演性中文，男兒具有衝天志，肯住權乘漸海濱。


禪宗一著非容易，務要當機究的真，或不現生而徹証，定應來世逐風塵。將參佛祖未來事，貴在從空放下心，我亦罔諳先聖旨，曷曾自肯謾因循。


大聖真規日可觀，不遵古典籍何般，狂心未息今須息，世事應寬就放寬。眼底紛紛奔渴鹿，天邊急急走飛凡，吾曹有志同參者，尚爾臨機亦被瞞。


真修畢竟宗圓頓，小果權乘未足奇，藥不瞑眩痾莫瘥，心非穎悟習難祛。儒云盡性方臻極，道曰修心可作基，祖佛代傳非外術，不應諱疾忌良醫。


修行先要識心王，弗識徒勞萬劫忙，若以一知為了當，不循法執便成狂。從前佛祖皆良範，續後兒孫可度量，寄語同參須仔細，莫教錯認女為郎。


參禪端為出囂塵，豈類尋常事等倫，呼吸順情迷本領，剎那忘照失元神。竿頭進步重加益，撒手懸崖亦未真，此度出頭須諦當，那堪烏暗謾因循。


大道明明似掌平，何須委曲復勞形，三千律法取心術，十二雄文卻妄箴。但莫縱情思善惡，亦非忘念昧靈明，去來今相渾無剩，覿體全彰不用尋。


健則經行懶則眠，世間何物不相便，年年為客路常險，日日看山心自閒。事理極知須俊傑，安危未識總顢頇，當機不解離言說，空向雲林學指南。


貧無一物是吾家，日用般般豈足誇，五六百竿鄰舍竹，兩三四樹過墻花。雲山萬疊支晨供，瀑布千尋瀉午茶，好景自然天設就，不須辛苦強安排。


聞說煙霞有樂情，僕夫心渴入柴扃，但知棄世便安穩，豈識當機要眼明。蔬食也諳延歲月，敝廬還解暢平生，一朝未剖韶陽句，深負岩居與谷耕。


觸處逢渠莫聚頭，正堪頤養在林丘，多生業惑須先盡，曠劫無明趁早修。若把技能為實學，終成管見作時流，如同入國朝明主，擬到潼關即便休。


英靈衲子異尋常，坐究行參在撥忙，覷破身心如電露，嚴持戒律若冰霜。濃齋疊案慵趨席，好友呼渠不下床，颺卻萬般家裡看，但除自己別為狂。


搜窮三藏元非字，為甚因循不究心，有漏界中橫著腳，無為堂裡少知音。升沉六道安閒少，繫屬三途利害深，告報諸方玄學者，蒸砂無飯不須尋。


行非實德道非深，煞有人來問祖燈，一衲蒙頭貧似洗，通身徹骨冷如冰。自無半句閒枝葉，懶打諸家舊葛藤，傳與諸方龍象輩，多年學得百無能。


老去風霜入骨寒，此身當與死相看，心因直捷難迂曲，性本靈明不著瞞。趨座懶陪皆故紙，出門遙望盡驚湍，年來得箇安閒法，忘卻諸方五味禪。


吾生百拙交疏遠，門徑雖通絕送迎，經蠹昨開函有跡，病甦今與藥無情。生虀可托充饑餒，舊習應宜速改更，分定不須重計較，勞形役慮又生心。


世遠雲深視聽奇，了明方始絕狐疑，常聞澗底泥牛吼，每見山頭躍鯉魚。鴉噪鹿鳴皆活句，蘿墻蔓壁盡新題，無情有性咸平等，說法何曾有間離。


放去拈來有甚麼，分明大地絕纖瑕，青山點出天然境，茅屋粧來物外家。竹几無燈還待月，瓦缾有水不簪花，箇中會得真消息，眼裡平空又著沙。


詠雪看梅不意中，溪山常與我相同，明時意得依前暗，塞處情忘始見空。經濕推窗憑几曬，衣寒移座就爐烘，觀君體覓西來事，動止隨宜自合宗。


潦倒疏慵貧病漢，水邊林下了浮生，力微難作有為事，眼鈍慣看無字經。不著相禪隨處坐，離文字句及時賡，箇中非是從人辯，但有虛空是證明。


決意逃禪志不群，此心端的遠塵氛，莫隨有相光中轉，但向無言句外聞。夜後啟窗陪皓月，朝來移榻掃殘雲，非非是是從他去，日對煙爐柏子熏。


古德思修便退藏，今時渾不辯迍臧，調心未得歸真朴，應世還同在色莊。僅向口頭談般若，曷曾衣底鍊金剛，相逢盡道參禪好，那箇蒲團肯坐忘。


像季寥寥無正信，圓機直示尟承當，多將權化門為實，卻把祖師心盡忘。孰解活機開法眼，惟遵死句守枯椿，不由古道尋方便，捨父迷頭徒自狂。


平時總說心為主，一事相關主便忘，大抵物從心即正，多應心逐物成狂。空居未盡窮空理，識處難逃漏識忙，我輩又甘為事末，不知誰做出頭郎。


四緣假合浮漚體，六識調和幻化身，畢竟有渠成我愛，定非無相別生嗔。因貪五欲投交報，為染情塵結死生，老去不諳知止計，驢年方得出沉淪。


此身危脆同漚泡，攝養殊方總不堅，錦褁玉餐猶未淨，調精運氣亦難全。通身莫禦蟲疣疾，九孔常流濁穢泉，如是這軀何所實，更於痴想望長年。。


波波挈挈甚來由，信類蜉蝣不久留，三寸氣存機未息，四因緣謝業難酬。無根壽命同萍跡，有限光陰若電流，身世大都俱放下，三根椽下且埋頭。


真寂自能含萬化，染心應不契斯宗，了然得旨虛空外，廓爾無心罔象中。簷溜滴聲何是水，竿幡流影定非風，未諳即境惟心者，到底將西喚作東。


法非頓漸與偏圓，祖意西來亦是權，了卻目前無一物，始知教外有單傳。洞山五位悟非悟，臨濟三玄然未然，剝盡許多閒骨董，威音誰定劫初前。


此事明明不屬他，無端捏目起狂華，炷香脫去心猶妄，點墨封回見已差。徹骨快須挨白刃，故鄉元不在三車，未能迸斷欄空索，拄杖千峰莫厭賒。


昇沉出沒非他物，動靜施為總在心，迷去實花難結果，悟來黃葉易成金。迦文謾說三周喻，慶喜徒勞七處尋，碧眼丈夫宜自看，莫教錯認定盤針。


至理從來絕妄真，工夫奚得論疏親，弘宗必藉超玄種，樹法還須過量人。不識月輪徒望指，未忘言路漫揚塵，幾多逐色隨香者，錯認青黃作曉春。


道非跨虎與降龍，貴在空空空不空，鶴唳鶯啼須辯的，蘆花月色漫雷同。即心是佛成見戲，指石為金亦妄通，除卻白拈提掇外，誰能鼓舞少林風。


幾年塵底臥樊籠，此日排雲上碧峰，踵頂已知天地小，懸崖不覺我人空。盤彎曲徑玄岐活，疊杳層臺法界重，平地揭開天上眼，萬方都在一觀中。


晴風暖日漫山行，拄杖橫擔百獸驚，透頂到峰雙舄健，磨灣轉角一身輕。煙霞罅裡攀蘿去，風月巔頭不憩程，直入萬千重上望，青山猶在白雲層。


拔地參天骨有靈，迥然突出太初形，懸崖瀑布翻空白，列石層巒過眼青。最大極尊無我相，通玄徹頂可人情，咸含眾類多生化，萬古乾坤得重名。


疊疊重重不盡山，人生能得幾躋攀，回頭塵世迢迢遠，屬目晴雲片片閒。萬仞崖巔無俗客，孤峰頂上有禪關，道人幻寄煙霞裡，不放浮名落世間。


跏趺盤結半山中，一念忘來萬境空，不向此間尋落處，更宜何地覓心宗。樹頭幽鳥啼新句，谷口閒花笑古風，一軸畫圖誰展卷，浮雲流水任西東。


欲訪知音上翠岑，登登直入亂霞深，經危涉險沿崖問，渡澗穿雲是處尋。但見奇峰高插漢，罕聞碩德嚮叢林，青山不動人非古，滿目秋風自慘吟。


拄杖挑雲上碧峰，芒鞋踏破古人蹤，孤竿探盡千江水，萬境收歸一芥中。別路迢迢回步近，遠山疊疊轉頭空，煙霞風味咸知悉，漫興歸來月又東。


罔識凍流元是水，自甘跋涉走山川，芒鞋脫綻根塵破，布衲毿徹體寒。途路踐來咸險曲，飯羹嘗遍總餿餕，誰知廢盡通身汗，依舊眉毛在眼邊。


天真之性詎會殊，自去隨流失卻渠，動靜施為須達本，經行坐臥只如愚。心同木石閒諸想，量等虛空納萬餘，此理古今人共具，自來不特在頑余。


朝悠悠也暮悠悠，瀟灑元同不繫舟，一衲囊身知旅泊，千門乞食示生由。道非人與從誰覓，過在貪求合自修，隨處住於無所住，溪光雲影暫相留。


晝不看經夜不禪，順時調攝盡身緣，資生僅有三餐辦，俗慮渾無一念懸。落落太虛雲數片，泠泠空界月孤圓，行歌坐笑從吾適，忘卻先天與後天。


索居閒處未可獲，邂逅江村且適吾，除地竹高清氣爽，隔墻梅發暗香多。常陪夜月奚曾約，來慣幽禽不用呼，景物自成非力致，此中無寄欲如何。


相逢盡說世途難，自向安中討不安，學道且忘名利路，修真應到髑髏乾。生緣豈用過前料，老計惟憑退後看，福利只宜隨力量，勞形役念悉無端。


一錫湖湘幾十秋，叢林想已飽經遊，臺山曾見文殊未，鷲嶺還逢迦葉不？衣止曹溪今孰守，燈懸少室近誰篝，憑公問箇真消息，傳與叢林作話頭。


短策來登萬壽山，松迴石徑白雲環，梵荷池上香猶在，空翠庭前鶴未還。坡老詩名盈海外，文翁禪語遍塵寰，生緣一日重流轉，掃盡藩籬滿世間。


禪餘挈杖拄芳立，西望水容何太清，野老肯攜今日座，沙鷗未減舊時情。雲橫曉樹開還合，風送春帆去復輕，我勿放閒評世幻，獨看生相悉非生。


三尺烏藤一衲斑，暫來湖寺寄雲關，四簷有水絕輪跡，盡地無鄰得自閒。明月夜來非我約，好風時至不吾攀，禪流若解其中意，何用持盂更入山。


敝屋蕭蕭丈許慳，住來幽隱絕人，兩函梵唄一張几，獨箇蒲團七尺單。箇裡不懷榮辱夢，此中罔有是非關，花開花落隨他去，也笑春風空往還。


吾生百拙難酬世，潦倒惟堪在息機，往事不能重記憶，鈍根還得自提撕。饑瘡作患煨新芋，病骨逢寒補敝衣，日用但隨緣過日，豈甘逾分落便宜。


禪兄詢問做工夫，老我生涯苦不多，日啜兩餐無米飯，夜參一箇嘴盧都。情山岌和根拔，欲海翻瀾徹底枯，末後一機難舉似，石人撫掌笑呵呵。


遠觀內外皆無物，罔識能觀是甚人，有見固知非解脫，循空應是昧天真。纖塵不立猶迷跡，當處常靈墮識神，秪箇不依他去住，自無今古自昇平。


大地山河皆幻有，從渠處覓匪家珍，色空明暗如難會，見覺聞知總未真。池底金烏形在日，目中童子影歸人，指盲盡作圓融理，猶滯功家五位勳。


發心念佛循公道，念念無私佛即靈，念到公私俱不現，惟心惟佛更何論。


正心念佛無多子，一句明明不覆藏，若在此中親薦得，蓮花處處自生香。


念佛休論閑與忙，時時無間始相當，一聲喚醒慈悲主，剎剎塵塵是淨邦。


真心念佛錦添花，功德難量等海沙，六處顯然全體現，同名同號更無差。


動口全拋一片心，擬思量處不知音，百千年外看家話，倒腹傾腸說與君。


起念求心心即念，頓然無念念無心，九重之內常為主，徹古該今不動尊。


忙忙尋覓主人翁，地逢渠枉費工，不是一番顛倒力，爭知夜半日輪紅。


盡心竭力用工夫，內外推求實總無，正恁麼時無計可，忽聽村內一聲歌。


作用施為總是心，急須薦取莫沉吟，但於事上通無事，錯亂縱橫總是真。


即心即佛隔皮言，非佛非心亦是權，端的要知真實處，直須吐盡野狐涎。


欲覓如如不動心，飛沙走石蒲山林，雷轟電捲翻滄海，總是平常這箇人。


覓心起處不可得，忽地起來難料量，不是道人無把捉，十方諸佛也難詳。


排雲撥霧細搜尋，幽壑重巖轉更深，忽聽子規聲斷處，夕陽回首自沉吟。


山邊水際已來多，滿路蹄痕見也麼，雨後峰前雲冷淡，角端影影更無他。


樹底黃鶯囀一聲，巖前水牯然興，當央鼻竅無迴避，短索慌忙貫未成。


驀頭牽轉這頑皮，野劣麤狂漫漫除，春色上階芳草綠，白雲堆裏共安居。


得渠到手莫丟閒，收放繩頭經幾番，掉尾碧天雲影落，那容足跡到人間。


水山情足便歸家，穩坐騰騰步落霞，吹斷沒腔無孔笛，此回誰復更爭牙。


歸來寂寂臥空山，簑笠鞭繩一併閒，溪北溪南消息斷，坦然高枕白雲間。


了然無事萬機空，廓爾虛靈面面通，綠樹溪邊青草足，碧天雲影任西東。


見聞聲色不施功，堪笑從前自瞎聾，春到樹頭鶯語滑，家無四壁日輪紅。


這漢堂堂出眾流，羅龍打鳳未嘗休，等閒拈起龜毛拂，挂在虛空眼角頭。


一雙清碧晝長舒，俯仰周旋得自如，觀盡江山諸物色，自家眉睫不相知。


一竅靈通兩朵根，音聲都向箇中分，幾多溺聽流淫地，智者知機入妙門。


秪因空直通靈竅，氣息毫釐不許瞞，野鴨過時曾受觸，桂花香處得親傳。


搖動莫教無諦當，吉凶榮辱箇中來，未能得斷言思路，不若深藏甚妙哉。


美同天地真難得，危若漚花不久長，欲證金剛無漏體，急將骨肉報爺娘。


方堪息慮停機處，瞥地昏沉散亂來，變想多端無可料，妙觀察智絕刪裁。


陽烏飛轉耀西峰，道是無私也未公，爭似衲僧曾返照，大千都在一觀中。


吹毛劍與活人刀，盡為勞生直下拋，這箇插天無面背，至今元不動纖毫。


九年面爾成何事，今日誰甘又向君，應是赤鬚無伎倆，借來引彼未惺人。


靈涎瀉出真珠沫，觸著渾身冷汗流，未了衲僧沾一滴，劫初禪病即時休。


泉為甚麼名聖義，聖從何起義何來，是人識得根源去，五葉蓮花次第開。


這些流出本無多，盡大地人用不竭，五湖四海悉平瀰，尚餘潤彼青蓮葉。


不持糞掃本無塵，爭柰貧兒未到門，不動步兮俱踏遍，甚麼喚作昔時人。


一剎那間應萬端，頭頭顯現不誰瞞，禪兄若問其中意，白日青天仔細看。


自向紅爐煆得成，高低隨扣發洪音，為他裡許無些子，一吼能惺萬劫昏。


壁立一條無甚巧，施為動轉活如龍，衲僧相見通消息，點著須教立下風。


團圞無縫罅，綿密不通風，一點無明裂，分身剎土中。


無葉又無梢，心空節節高，生來無委曲，到底赤條條。


層巒開夕霽，祗樹隱琳宮，雲外通樵客，尋梁渡此中。


巖臺雲不到，冰鑑透重湖，試問寒山子，今宵意若何。


寒花舞太虛，萬像換人日，垂絲未有心，孤吟恨無續。


死則寄幻，生則藏醜，無去來底，汝不能囿。


山中行，暢幽情，忽聞樹底泉吹笙，千峰踏破歸來晚，玉露一杯誰共傾。


山中住，無俗慮，但看落葉溪流去，你無情也我無情，翠微深處雲千樹。


山中坐，忘今古，鶉衣百結當胸破，不將黃葉戲兒啼，肯信空花開幾度。


山中臥，全身露，老大乾坤只一箇，羅雲為帳月為鉤，伸去縮來都是我。


山中行，飛霞襯，履輕懸崖去，撒手上崚嶒。


山中住，蘿屋依，巖樹露堂堂，千聖無尋處。


山中坐，幾度朝，還暮沒來由，閒看空華墮。


山中臥，衲被從，教破赤條條，自有娘生褲。


這一物，甚奇偉，亙古亙今怕不毀，秪為離名離相來，無見無聞人未委。本無形，本無跡，無去無來明歷歷，捏不成團撒不開，隨呼隨應何曾失。本非黃，本非赤，非紫非紅非黑白，萬般顏色不屬渠，渠儂卻會分諸色。非是韻，非是聲，亦非梵語與唐音，雖然不屬音聲相，渠是音聲個主人。非是垢，非是淨，垢淨從人所染病，渠儂元不涉毫釐，端在其中為號令。也能大，也能小，小大方圓無剩少，小則鶖子也難窺，大則魔醯無見表。也能凡，也能聖，凡聖盡從渠顯應，凡因逐妄繫幽囚，聖則從渠常妙淨。又能善，又能惡，善惡二途俱造作，善福生天亦是渠，惡業受罪非他縛。亦能顯，亦能隱，隱顯從來無定準，顯時現出萬般形，隱處埋藏無見影。亦能空，亦能有，空有二途俱不守，大用繁興渠作為，空宗一著他為首。人無渠，形體爛，獸無渠，行不慣，禽鳥無渠翅莫翔，魚鱉無渠鱗甲散。天無渠，何以清，地無渠，何以寧，王侯無渠國不治，萬化無渠總失真。盡乾坤，同日月，大千沙界從渠攝。上至佛，下至蟻，佛與含靈無不具，諸佛悟此證菩提，萬彙迷茲輪惡趣。衲僧家，須奮志，剔起眉毛當薦是，不識渠兮智即愚，識得渠兮愚即智。休擬議，祖佛從來無別意。咄！三大劫修秪為渠。


平旦寅，修行初不墮尋文，心存了義尚不許，豈徒紙上費精神。


日出卯，真色道人沒奇巧，絕學無為未到家，那堪門外打之遶。


食時辰，飲喙隨緣續命根，飯飽洗缽人盡會，拋匙擲箸誰同倫。


禺中巳，雨前香味無多子，未來曾到均一甌，不解喫的甘渴死。


日南午，威光遍界輝今古，逃形怖影難出頭，接嚮承虛何處躲。


日昳未，深撥地罏煨紫芋，甘香來到鼻尖頭，試問禪流會不會。


晡時申，龜毛繩子束樵薪，擔頭防脫牢牢繫，佛手驢腳何相親。


日沒酉，窮子莫循門外走，山南石虎解巡更，急須收拾子湖狗。


黃昏戌，萬事千機都寢息，纖毫不見露堂堂，一物也無明歷歷。


人定亥，魔來佛來都是歹，一根拄杖驀頭揮，盡教趁出虛空外。


半夜子，佛祖命根都在此，五白花貓叫一聲，床頭老鼠偷心死。


雞鳴丑，提起衲衣頻抖搜，諸山野干出頭來，吒地一聲師子吼。


劫初有樹名菩提，般若幹兮金剛枝，不滋雨露宛自茂，累經扳折顏無移。有一道人親拔得，無陰陽地深培植，雲蒸水發摩尼香，日炙風吹太古色。道人得之宜自保，頃刻莫教藤蔓繞，元非智藥移將來，不識這株何處討。道人保之宜自重，不與千林萬林共，常將智慧水溉根，莫被八風輕撼動。道人重之宜自固，迦文昔日曾為座，不離自己腳根邊，日用森森靡不露。道人固之宜自悟，莫弄閒條功不數，抱根守節到春深，定有枝頭香果墮。


蕭蕭林木秋風起，澄霽斂氛淨若洗，鴻蒙一竅誰鑿開，中有神光流萬里。夜涼人坐更且深，明簾高捲南山岑，石臺霧冷翠欲滴，靈巖雨歇青嶙嶙。境寂林虛空籟息，桂枝錯落飄金粒，冰丸輾破碧琉璃，突兀萬峰銀海出。有時渾不辯西東，白雲滿地曇花重，珊瑚倒影入龍窟，驪珠掘出輝晴空。有時渾不分真假，左之右之實瀟灑，耀古騰今跡未形，此身元不在陶冶。有時拂衲憑閒楞，仰觀八極冰壺清，狂歌一發不可禦，木人起舞彈瑤琴。有時振衣步虛白，笑看一輪明歷歷，唯有寒山拍手歸，堂堂萬古誰相識。誰相識，千山影落西湖碧。九年底事孰為真，一語不加猶狼籍。猶狼籍，夢眼豁開扶杖立。審思寰海高尚人，烏不來斯謝塵，分明只在眉睫間，萬壑千山追未及。


我月從來無比況，寒山有口道不得。我庵畢竟絕安排，公輸何處施繩墨。不月而月照大千，是庵非庵容百億，月庵住處總不然，長天永夜輝秋白。


娘生兩竅甚玲瓏，納入潮音八萬重，鎮夜寥寥無間隙，終朝汩汩盡歸空。聲來耳畔聆非切，耳往聲邊聽未聰，除是返聞聞不已，五湖四海悉流通。


滔滔一脈從何起，萬里悠悠實暢然，逢直遇灣無彼此，隨高沿下自盤桓。源頭活潑流無竭，徹底澄清攪不汍，任是海龍施盡力，不能沾著一毫端。


長空淅淅來秋風，奇雲薄霧潛其蹤，香分萬斛敷古桂，聲鼓兩耳鳴寒蛩。玉宇無塵淨若洗，金波有月溶如朧，上人玄境既雅適，安與檜枳同其功。


金烏躍出群昏絕，萬壑千峰俱皎潔，圓陀陀也靡不周，玉卓卓兮恒聳列。無心運用利濟多，當處出生機智活，吾儕猶慮照裡迷，格外道人承此說。


無陰陽地渾平坦，信手拈來結個庵，卓處豈惟閒禁忌，住來不復論司南。因無定向忘賓主，肯事權乘落二三，未否此中誰委悉，遶簷松竹是同參。


三際求心不可得，了之一字復云何，當機不作語言會，覿體掀開影像窠。海底泥牛時吼月，山頭石女夜拋梭，虛空落地須彌碎，笑倒傍觀碧眼胡。


栴檀林是師子窟，拔萃超群從此出，擬欲將為叢蕞觀，脫然盡作荒郊色。是萃無分青與黃，茲林不屬寬和窄，西風鼓動少林枝，皮膚脫落唯真實。


元非失去今將復，達者深明習未祛，習盡始知元具足，能祛還是習根基。塵埋古鏡光常滿，霧捲長空月便輝，碧眼丈夫當自省，不應惡疾忌良醫。


突出劫前眸，面南觀北斗，六即本來無，一亦未曾有。擊碎驪龍珠，笑破虛空口，更擬問如何，七七四十九。

