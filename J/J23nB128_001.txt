嘉興大藏經（新文豐版）數位版, No. B128 普明禪師牧牛圖頌


生獰頭角恣咆哮，奔走溪山路轉遙，一片黑雲橫谷口，誰知步步犯佳苗？


我有芒繩驀鼻穿，一迴奔競痛加鞭，從來劣性難調制，猶得山童盡力牽。


漸調漸伏息奔馳，渡水穿雲步步隨，手把芒繩無少緩，牧童終日自忘疲。


日久功深始轉頭，顛狂心力漸調柔，山童未肯全相許，猶把芒繩且繫留。


綠楊陰下古溪邊，放去收來得自然，日暮碧雲芳草地，牧童歸去不須牽。


露地安眠意自如，不勞鞭策永無拘，山童穩坐青松下，一曲昇平樂有餘。


柳岸春波夕照中，淡煙芳草綠茸茸，饑餐渴飲隨時過，石上山童睡正濃。


白牛常在白雲中，人自無心牛亦同。月透白雲雲影白，白雲明月任西東。


牛兒無處牧童閑，一片孤雲碧嶂間，拍手高歌明月下，歸來猶有一重關。


人牛不見杳無蹤，明月光寒萬象空，若問其中端的意，野花芳草自叢叢。寒或作含。


信足奔馳不憚勞，東西南北路迢遙，只貪芻草平田闊，忘卻家鄉有異苗。


氣性雖頑鼻已穿，牧童從此痛加鞭，渾身血汗芒繩急，遙望家山儘力牽。


暫時出草息奔馳，好把芒鞋緊自隨，到處凍雲霜露滑，斤斤調伏敢忘疲。


芒繩不引自迴頭，毛色皤然性已柔。水草也知山裏足，牧童多意尚羈留。


暖風晴日柳溪邊，俛首循人意悄然，花落郊原春色晚，相隨歸去不須牽。


調伏多年意自如，水邊林下摠無拘，一聲羌笛松風起，此日忘懷樂有餘。


百花溪上柳陰中，飽食和雲臥綠茸，歌罷山童無所事，遺鞭枕上睡方濃。


在在溪山雲月中，木人花鳥意相同，國王水草從來足，閒步陂塘西復東。


玉鞭無用草繩閒，蹤跡全無古路間，空手獨歸林月下，更前一步即牢關。


杳杳人牛不見蹤，一團新月照秋空。個中若問還源旨，風落岩花點翠叢。


水雲渺渺亂聲哮，密密尋蹤路更遙，晝夜風霜不知處，恐伊相犯別家苗。


纔獲繩頭把鼻穿，謾將痛處更加鞭，也知鄉井迢迢遠，拽轉頭來著力牽。


不從他性遠驅馳，寸步提持漫漫隨，幾度黑風吹瀑雨，通身泥水摠忘疲。


驀地忘機自轉頭，悄然性氣已調柔，山中水草了知足，不用遲疑在外留。


開放林間與水邊，橫騎短笛任悠然，歸來一帶煙霞晚，瀟灑歌謠不假牽。


出入無欄心自如，擬思量處更猶拘，滿懷風月人牛穩，鞭索俱忘樂有餘。


野岸溪灣花柳中，一環山水翠林茸，逍遙快活無求也，軟草為氈睡興濃。


拶到忘懷混沌中，千山一色絕相同。風光不覺人牛處，任運騰騰西復東。


不須牧放淂安閒，脫略尋常顧盻間，散步謾歸明月下，踏翻泛上兩重關。


人牛處處竟無蹤，新月孤懸萬象空，借問歸源端的旨，枯樁春到綠叢叢。


頭角崢嶸便吼哮，奔兢煙水路迢遙，牧童草料渾無戀，孰肯平田犯稼苗？


牛兒鼻孔被繩穿，放去收來不假鞭，擬向東西兩處觸，一回入草一回牽。


年深日久懶奔馳，雲影溪光逐漸隨，任是上林花鳥過，聲二難喚牧兒疲。


計窮力極喚回頭，謾把鞭繩閑放柔，七縱八擒縛樹下，山童猶未肯停留。


山間林下水溪邊，一飽無餘慶快然，撒手童兒歸路晚，和牛急向遠村牽。


穩眠露地意如如，陽燄空花何所拘？松韻山童弄鐵笛，輕輕吹醒樂無餘。


南北東西任運中，腳頭腳底草茸茸，飽餐只剩些些意，留與山童瞌睡濃。


雲牛一片白其中，那有雌黃與異同？就裏欲兮纖細子，騰騰運運復西東。


牧童鼓掌自閒閒，始信牛蹤沒此間，遂淂殷懃謾且喜，猶存星月照幽關。


人牛頓盡絕形蹤，浩浩光吞宇宙空，明月蘆花來問的，東風吹起自叢叢。


劣性麤狂向外逃，鄉關迢遞不知遙，分明觸處荒田地，那肯回頭惜異苗？


驀路相逢把鼻穿，饒伊惡性猛加鞭，從今已淂繩頭在，纔要奔趨只一牽。


暫息顛頑暫息馳，頻頻相顧也相隨。芒繩雖緩鞭尤樸，不筭工夫不憚疲。


頑劣消除已轉頭，不加鞭逼性相柔，牧童未敢憑他意，還把繩頭緊繫留。


萬木叢中芳草邊，芒繩釋去意翛然，夕陽影裡歸鴉噪，牛自相隨不用牽。


皤白渾身性自如，海天空闊不相拘，牧童閒倚松邊石，短笛頻吹興有餘。


千條溪畔萬山中，餐飲隨時飽綠茸。牧子從教無個事，鼾鼾枕臂不知濃。


是處雲山牛在中，兩無心意月相同。碧天影落溪流急，任尒縱橫西復東。


生涯喪盡一身閒，明月光騰古木間，歌罷一聲歸去晚，芒鞋踏破隔鄉關。


廓然空絕兩無蹤，寶月孤懸照碧空，個事不須重借問，子規聲斷落花叢。


蹉過聲前這一哮，反生邊見歷途遙，披毛帶角渾無慮，糞草何曾識稼苗？


纔識牛兮鼻已穿，翻然自肯苦加鞭。暫時不在頻偷走，猶把芒繩緊緊牽。


渡水穿雲不亂馳，任從呼遣摠相隨。牛兒雖以堪調治，未許山童暫放疲。


一回入草一回頭，可比初時性已柔。滿徑落花思踐履，客途煙雨豈羈留？


玲瓏石伴古松邊，任運騰騰始貼然，手裡有須放下，鼻中去索不須牽。


觸處逢渠淂自如，入泥入水又何拘？饑餐渴飲困來睡，底事從來無欠餘。


已眼撐開宇宙中，胡來胡現任茸茸，山童閒唱還鄉曲，不覺令人歸思濃。


喪盡偷心豁達中，人牛何異復何同？從今兩絕提防力，可以西兮可以東。


脫盡皮毛赤體閒，堂堂獨露笑談間，不是渠儂能了達，祗因透徹上頭關。


空空寂寂杳無蹤，一點靈機盡掃空，智理不存悲化普，一輪明月照幽叢。


牛本荷人人不識，胡行亂躍隔迢遙，一回摸著牛兒鼻，大千沙界沒莖苗。


寄言識淂牛兒者，莫學時流強策鞭。我是牛兮牛是我，分明無二若為牽。


牧童但不迷頭去，純白牛兒到處隨，非比道途販賣客，橫騎倒捋自無疲。


莫道功深始轉頭，牛無背面與剛柔。山童但淂狂心歇，鼻孔彌天絕去留。


尋常逐遂營營者，謾道長調方帖然，見徹斯牛無往返，始知多載枉拘牽。


本自翛然絕絆羈，知恩豈肯強牽拘？縱橫飛舞無留跡，誰信那伽定有餘？


不分內外與邊中，傍水尋芳入亂叢，回首東山吐新月，騎歸茆屋興猶濃。


強把全軀分二體，計窮力盡始知同。他長我短俱休問，說甚人西與物東。


頂破虛空蹈碎地，不留一物雜其間，孤孤迥迥雖堪羨，瞥爾知羞始透關。


誰為所牧誰為牧？認影牽風徹底空。有問其中端的意，早知芻犬吠茅叢。


走遍天涯逞意哮，穿雲涉水路迢遙，多年一片閒田地，蹂踏堪憐損稼苗。


鼻孔生獰不易穿，一回入草一加鞭。狂心何計能拴縛，賴有山童把索牽。


擬將何處更驅馳，暮兩朝煙緊自隨。蹤跡欲逃難躲避，任渠奔烈也成疲。


翻然自肯便回頭，滿地殘紅襯草柔，故國有懷情未撇，暗愁春老尚遲留。


收來放去古溪邊，風月隨緣自悄然，水草不思無底事，相看撒手竟忘牽。


縱步溪山得自如，風流兩岸亦何拘？橫吹短笛斜陽暮，溢目春光信有餘。


不曾移步出山中，暖簇晴花五色茸，莫怪山童閒瞌睡，臥雲眠月興偏濃。


相將無事太平中，渠我情忘迥不同，一段閒愁摠收拾，不知花落水流東。


一道寒光萬境閒，寥寥四顧水雲間，夜深明月歸來後，照徹空王向上關。


從前光影覓無蹤，不見人牛煙水空，盡大地回春曉夢日高香散百花叢。


水草溪邊縱意哮，鼻頭無繫去迢遙，誰知宇宙皆王化，亂踏雲山犯稼苗？


芒繩初把鼻相穿，熟處難忘痛著鞭，兮付牧童牢守護，莫教暫失手中牽。


動容頑性好奔馳，左右旋眸渠緊隨，悵望遠山鄉信杳，披雲帶月正忘疲。


知恩逐步肯回頭，烈氣消融性漸柔。騎向平陂深草處，橫吹短笛絕羈留。


只在平田煙柳邊，鞭繩拋卻坐翛然，暮山鐘動上方月，恁麼歸來不假牽。


人牛相視體如如，彼此無心不用拘，花柳叢中隨意往，團團蹄跡更無餘。


或時村裡或雲中，舊地閒田草正茸，踏遍一毫無剩跡，牧童高臥柳陰濃。


撐撐頭角臥林中，渠我渾忘雲水同。為愛山前芻草細，夜深乘月過溪東。


個裡風光鎮日閒，放身穩臥白雲間，長歌一曲聲嘹喨，直透威音劫外關。


不見人牛不見蹤，清風明月滿長空。太平休用歌堯令，枯木重開花一叢。


黑雲低處一聲哮，足底程途那信遙？童子個時將貫索，未嘗留意惜良苗。


鼻孔今朝始受穿，十分狂性只宜鞭，要渠了了尋常事，不管通身黑業牽。


蹊徑於今不枉馳，鞭繩緩緩肯相隨，家山水草隨時給，信步風流也不疲。


綠楊堤畔碧溪頭，景自晴和風自柔。水牯轉頭初自肯，月明歸路謾遲留。


那裏隨來過這邊，左盤右轉摠安然。黃鶯叫淂山花笑，聲色中能不被牽。


脫落虛空萬象如，人牛浪蕩不相拘，鞭繩颺下無子，引興梅花一調餘。


我自悠然一覺中，任渠草徑玩纖茸。落花沒膝春山晚，猶潑紅霞錦繡濃。


白雲拖過月明中，月與雲和一色同，智境此時都不會，何論南北與西東？


家破蕭然四壁閒，於今雲淨月明間，固非往日程途事，尚好挨身拶過關。


劇盡何方覓影蹤？不應空裏鏤虛空。有誰道露堂堂地，蜂蝶痴迷花底叢。


東奔西觸縱狂哮，越嶺盤溪不憚遙，眼底只貪畦畔艸，那知回首有靈苗？


幾年鼻孔未經穿，今日收來始著鞭。捏定索頭無少緩，一回入草一回牽。


頑皮且喜罷驅馳，我步溪邊他亦隨，只恐柳絲拴不住，孜孜照管略無疲。


一自牽歸這一頭，幾將鞭杖驗剛柔。而今已蹈還家路，嬾聽枝頭黃栗留。


幾處低坡淺水邊，相依相狎意陶然。山雲欲暮歸村舍，宛轉隨人不用牽。


水草尋常事事如，任渠飲啄嬾相拘，笛聲喚醒珊瑚月，狼籍清光一點餘。


緩步春山平麓中，風和日暖草蒙茸，鼾齁一枕藤蘿石，不管岩花色淡濃。


通身皎潔片雲中，明月蘆花未許同，謾道玉樓窗已曉，金烏猶在海門東。


牛自空兮人自閑，翛然獨步水雲間，尚須驀地翻身轉，靠倒窮途最後關。


皮毛蓑笠了無蹤，一片寒光墮碧空，煙雨故園消息斷，百花何處鬥芳叢。


雲山堆裏一聲哮，頭角宛然家信遙，滿地閒花都踏遍，那知異草并良苗？


生獰如虎鼻難穿，賴淂牧童有索鞭，不是一番施辣手，個時劣性恐難牽。


熟徑難忘欲逞馳，芒繩在手緊相隨，豈容逐草尋芳去，晝夜拘拴不憚疲。


暫時落草即迴頭，雲凍霜寒足已柔，欲緩鞭繩尤未緩，鄉關不到且拘留。


高深蹊徑曲無邊，相押相馴已信然，楊柳陰斜紅日轉，鼻頭繩斷不須牽。


水草皇王摠自如，何須特地苦相拘，山童撒手先高坐牛亦安，然閒有餘。


信步行來到此中，山前山後草茸茸，放渠散走陂塘去，不似當年狂興濃。


太平氣象月明中，爾我家山色色同，袖手低眉忘管帶，不知西去與來東。


蹤跡寥寥獨個閒，渾然出處那其間。自歌自唱空山下，多少痴人認過關。


人牛謾說絕形蹤，何異吹風欲滿空？若問還源親的旨，參天荊棘亂叢叢。


牟牟聲響是渠哮，欲覓頭蹤轉展遙，狹路相逢剛識淂，甘心饑餓不嘗苗。


孃生鼻孔未經穿，痛處針錐痛處鞭。漫道牧童施毒手，恐渠馳逐倍加牽。


古路凄凄作麼馳？他山岐曲肯相隨。痴兒不把繩頭放，牢繫虛空徒自疲。


自從蹈著這源頭，骨力雖剛毛色柔，日薄虞淵歸意急，肯貪芻艸故淹留。


蹄跡團團古岸邊，飢餐渴飲恣悠然，東來西往皆平貼，出外歸家摠不牽。


嶺頭溪畔自如如，豎走橫眠更不拘，水草國王隨分給，本來無欠亦無餘。


牛兒閒放此山中，臥草眠花飽綠茸，圜圚從來渠不入，逍遙自在興偏濃。


人牛共住碧岩中，到處溪山雲月同，猿鳥自啼花自笑，水流西去岸移東。


脫盡皮毛淂自閒，翛然獨步水雲間，可憐無限英靈漢，開眼堂堂入死關。


處處逢渠沒影蹤，碧天雲淨月輪空，個中多少風流趣，寶鴨香消錦繡叢。


黎然體色驀然哮，震地驚天用不遙，嚼盡山花吸盡水，不留常住一莖苗。


鼻孔撩天不受穿，誰能下手妄加鞭？牧童縱有繩頭在，枉費功夫著力牽。


牛兒有腳自驅馳，堪笑盲兒步步隨，泥水溪深渾不染，牽他入草淂毋疲。


轉腦旋蹄錯路頭，何分頑劣與剛柔？驀然直去家鄉到，不必淹淹在外留。


散誕溪邊與艸邊，要騎要下任安然，索頭盤結牛頭上，到處為家不用牽。


柳陌花街到處如，犯人苗稼又何拘？橫衝直撞都無礙，窠臼掀翻無剩餘。


夜半歸來月正中，三生石上草茸茸，太平休斬痴頑漢，一任橫吹鐵笛濃。


㊀這○中，黑白元來一色同，我不似渠渠似我，誰分南北與西東？


牧他屎屁不曾閒，鞭向無生眨眼間，有意氣時添意氣，何妨一鏃破三關。


泥牛入海杳無蹤，木馬嘶風向碧空，個事若何重話會，花開鐵樹鬧叢叢。


頭角崢獰恣意哮，溪山踏遍路迢遙，牧童不把牛穿鼻，難保狂心不犯苗。


繩頭在手鼻兒穿，性劣難調緊著鞭，從此一番休放緩，牧童須是要頻牽。


劣性調柔漸息馳，牽來步步已相隨，牧童猶把精神抖，到此渾然不覺疲。


顛狂心盡始回頭，功用無間牛自柔，信手牽歸明月下，免從水草又停留。


不計山邊與水邊，了然無事自安然，森羅萬象渾閑事，從此牛兒不用牽。


獨露堂堂意自如，安眠穩坐已無拘，牧童短笛閑拈弄，一曲橫吹樂有餘。


識破元來只此中，閑花野草任茸茸，東西南北無遮障，拍手高歌興正濃。


白牛只在白雲中，渴飲饑餐總是同。閑著山童石上立，此間那復問西東？


牛兒無跡地閑閑，明月團圞只此間，自有一雙窮相手，一拳直透萬重關。


人牛俱泯杳無蹤，水在長江月在空，猿抱子歸青嶂裡，鳥銜花落碧嵒叢。


頭角未露一聲哮，自在縱橫去路遙，黑白始分牝牡相，生來柔順長靈苗。


順性今朝也受穿，何煩童子又加鞭？線索在手隨時轉，到處風光無掛牽。


踏著溪山便騁馳，朝行暮宿緊相隨，一回飲水一回脹，悠悠負載不辭疲。


堪悲烈性不回頭，幸得天生稟性柔。遍界落花忘踐履，煙雲霄路莫停留。


不分內外與中邊，束縛無拘意灑然，信步行來皆坦道，騰騰任運總無牽。


萬別千差性本如，超群惟此性無拘，一身負荷皆全力，本分何曾有欠餘？


暫爾息肩臥雲中，忽長新芽生意茸，引重致遠隨意適，箇中獨步興偏濃。


忽忘管帶太虛中，渴飲饑餐處處同，物我盡捐知解淨，如日西升夜落東。


得安閒處且安閒，不留轍跡在人間。瞥爾英明了達去，踢倒銀山鐵壁關。


隔墻清聽絕無蹤，形影孤寒照碧空，窗楞已過渾無事，又何精舍竹林叢？


青山綠水恣咆哮，四顧三回路轉遙，只管貪程為太速，何知日用犯佳苗？


纔見牛兮驀鼻穿，麤浮習氣急加鞭，那時掘強橫馳走，把定繩頭好一牽。


四蹄今已息奔馳，放去收來無不隨，且喜鞭繩猶把握，牧童何肯自為疲？


溪山踏遍自回頭，熟處生時性漸柔，鼻貫一條成底事，不勞腕力暫相留。


左盤右轉碧溪邊，撇下鞭繩樂自然，幾度綠楊歸夜月，山童高臥竟忘牽。


掉尾擎頭適自如，縱橫脫略有何拘？悠然一曲寒崖上，短笛吹開物外餘。


飢餐渴飲絕邊中，倦即和雲臥草茸，驟步任教青嶂外，滿腔風月興偏濃。


人牛共住此山中，動轉施為絕異同，我本是渠渠即我，不知南北與西東。


牛無方所牧童閒，懶把虛名落世間，盡大地來無我我，不消彈指透重關。


人牛兩盡沒形蹤，今古相酬劫亦空，本地風光一段事，歲寒松柏翠叢叢。

