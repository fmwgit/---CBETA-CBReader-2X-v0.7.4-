嘉興大藏經（新文豐版）數位版, No. B127 無依道人錄

無依道人錄


斷情須鐵漢，勘破爐中雪，欲了何時了？一決罔不決。


初祖一花開五葉，予家內外喜同轍，庭前各衍舊風雲，笑傲乾坤展大業。


了知佛法無多子，切莫依稀辨朱紫。說到無言可說處，當天明月非關指。


法周沙界賴人傳，遍地紅爐熾火然，更藉添薪蓮社侶，人人出手護真禪。


不分東土與西天，法脈相承那用參。有正有旁須驗過，當前一指是司南。


天王傑出又天皇，南嶽青原各續芳，撥轉雲礽當日謬，於今正派凜如霜。


薪傳燈續信奇哉，明眼應須契本來。瞿老非前今豈後，任人衍法任人開。


五峰金粟出天童，缽缽相承奕葉隆，透得室中無味話，曹溪未到路先通。


頭角未露一聲哮，自在縱橫去路遙，黑白始分牝牡相，生來柔順長靈苗。


順性今朝也受穿，何煩童子又加鞭？繩頭在手隨時轉，到處風光不用牽。


踏著溪山便騁馳，朝行暮宿緊相隨，休貪水草東西路，奔走能生兩足疲。


捩穿鼻孔始回頭，不是天生稟性柔，早晚加鞭還策勵，煙雲客路莫停留。


不分內外與中邊，束縛無拘意灑然，信步行來皆坦道，騰騰任運漫勞牷。


萬別千差性本如，超群惟此總無拘，一身負荷皆全力，本分何曾有欠餘？


息肩還得臥雲中，渴飲饑餐處處同，物我盡捐知解淨，本無南北與西東。


法外無心心亦閒，不留轍跡在人間。揚眉瞥爾開雙眼，炤徹銀山鐵壁關。


隔墻清聽絕無蹤，形影孤寒照碧空，但見皇封成一片，稼苗不犯草叢叢。


人世難逃受苦煎，那從火裏蔚青蓮，瞥然充溢天池水，遍界光華享大年。


滿眼祥光礙膺絕，塵勞堪嘆沒休歇，三三兩兩氣吞吳，各吐珠璣如落葉。


煆煉紅爐火不絕，一丹到手群情歇，等閒拈出好風光，抹殺西來駕一葉。


世途擾擾竟何之？欲了弗了了亦癡，箇事不隨華歲去，剎那千載阿誰知？


萬古恆嘗一旦新，物華搬運舊時春，韶光雖向人情換，不識何人契本真？


紛紛慶賀古今然，孰溯清流返濁泉？獨有達人明本質，歲華不改永堯年。


山中行，八十氣盈盈，略彴分明都歷過，後架洗腳別有因。


山中住，面壁意專注，階前立雪安心時，風吹壒歸何處。


山中坐，瑞草敷猊座，法輪轉展樹下垂，一指拈花真笑破。


山中臥，雞足何時寤？袈裟守護百千年，覆去翻來獨唱和。


偈到忘言思慮絕，不通一線怎休歇？試看曉日麗中天，光明何處不漏洩？


有無不爭好與醜，本分豈人所拘守？單刀直取顏良頭，百萬軍威都了手。


光射帳中非是月，禪機達旦轉超越，參得心空及第歸，何如不第且休歇。


佛祖淵源流脈長，燈燈續焰法輪揚，探籌從不分緇素，甘露重開轉澤梁。


遍野郊園有腳春，綠雲靜靄任天真，身膺法道無餘事，力挽頹風是至人。


去來何用毒相攻，室內操戈總是空，曳屨飄然擎日月，達人何處不潛蹤？


堪笑時人眼不開，妄仇龍象攪獅臺，佛家自有安身法，枉伴浮棺去復來。


粟山延藏百餘年，經到俄聽有訕傳，共爾一身為去住情狂端不識真禪。是日予適請藏經至


雲跡深藏匝竹菴，祥光紫氣遶澄潭，宗風動地無高下，瓢笠隨身有指南。百師時憩錫梵勝菴


忭舞清規高百丈，驚聞洒掃舊苔痕，風光到處皆流映，莫使孤輪旦復昏。


金粟堂中老國師，陽春賡唱正其時，當年同調今非昔，早不推心漫怨遲。附原偈


道脈千秋仗仔肩，光輝遍界我翁宣，蓋天蓋地奇男子，亙古亙今大聖賢，不誇神駿支林重，已占蓬門竺國先，從此相承師範遠，英英繡虎解忘筌。


一年光景去如梭，隔歲銅催又若何？斗柄光從五夜轉，書雲節又四旬過。含元殿裏笙簧沸，野老村中爆竹多，獨有至人回造化，此時也唱太平歌。


振鐸吾鄉十載餘，婆心一片更誰如？三秋猿哭秦峰冷，一夜鴟鳴法席虛。腳下仍多獅象侶，寰中剩有水雲居。依然此日瞻遺範，腸斷魂銷孰念余？


等閒擲去杖成龍，嘆息斯人不再逢。佛法我慚張運使，文章君是悅雲峰，方欣念載知交舊，詎意孤龕雲霧封？剩對西風揮老淚，昏衢光燭與誰共？


踏遍松杉路側崎，諸峰頂上摘芳蘺。靈禽力弱蹤難到，道叟情狂策縱隨。洗硯池中弔蘇子，碁盤石際探芝眉。凌霄登盡空雙眼，匝地宗風歷攬奇。


午夜流光光映身，當頭照見人非人，階前雲度添長蔭，臺上花移舞短紳。來去依稀漂白浪，晦明彷彿露清神。柳梢描出娑婆像，斜望西樓焦兔真。


消息單傳雪嶺神，繁華刊落露清真，馨香一段含生意，冰骨千秋顯出塵。月夜欹斜疑碧漢，壟頭疏放笑征人。自從瞿老親拈後，在在分明總是春。


碧水韶光劈面開，滄溟西泛一葦來，吳山勝境翻新象，春洞桃花麗舊苔。寂歷禪心推拾得，逍遙千古頌浮杯。吮毫難寫坡堤意，策杖還誇曼五臺。


無手人打無舌人，無舌人連忙道箇不必，概觀僧俗兮暴殄真不必，世趨如是兮冷眼亦不必。


泥佛宜慶水，蕩漾波光彼岸砥。


金佛宜度爐，赤心片片印森羅。


木佛宜度火，爍破乾坤炤今古。


未生前事未生了，未來後事未來了，現在十方雲去去，有何不了待人了？


世緣日日增，百歲不能了，識得無干涉，自心先了了。


物換時移不記年，逆順從無兩樣天，水平石出非無會，雨驟龍翔別有緣，羨侄番新品古宿，節承訪舊話真禪，垂手鬧市如山靜，樹下閒行何不然？


我昔親承瑞燭來，蓮花三度火裏開，自慚無德當靈應，何意蓮社燦錦臺？佛室輝煌呈彩色，禪燈炫耀啟聖胎。彌陀處處勤指引，為報西方淨土階。


兩兩提撕情未瞥，福堂追繹太分別，不思本分真空體，勤求儆語怎休歇？


矢橛何曾值半文？將來擬議有何情？佛法無多原平等，濁自濁兮清自清。


眸迎柏子最分曉，覿面相呈真湊巧，佛本無前亦無後，囫圇吞棗知者少。


歲序如梭去不留，夏景初賁春未收，冷暖雖向人情換，衰旺豈因代謝愁？密密生意隨時轉，隱隱禪心始復周。盡知梅蕊消息好，誰道荷畔吐香稠？


道高何慮生不辰，休嘆禪和篾束身。杖駕瓢囊光日月，法弘遠近震天人。塵塵歡喜開生面，缽缽頻添賴巨仁，莫謂一漚酬有限，化躋光天遍屆春。


不二無門徑，尋求亦無途，自心能了悟，復何一與多？


苦海無邊佛為度，彼岸登兮孽不墮。意中了了斷諸緣，有何功德不負荷？


錦繡世界一時收，逍遙路上別有秋，大地山河包不盡，個事承當永不休。


一生行履汝週旋，笑談因果在目前，登時撒手分別去，留下福田事事全。


內助去矣我形單，好比麻油樹上攤，願汝會得祖師意，隻亦陶然免涕潸。

