嘉興大藏經（新文豐版）數位版, No. B196 鴛湖用禪師語錄

鴛湖用禪師住福建建寧府普明禪寺語錄卷下終


浪說人人有大經，大經曾道在微塵，沉埋不謂伶俜子，剖出還須過量人。自在象王頻顧佇，威獰師子謾嚬呻，就中有意難分析，露柱花開色更新。


雨密煙濃若有無，村村疊疊總糢糊，河沙世界知何數，併作目前華藏圖。


病苦人人不奈何，是誰能得不漸磨，亟宜著眼看端的，病與病人是甚麼？


徑草堂前丈許深，何堪高駕耀荒林，相逢一字無能說，秪聽山禽唱好音。


山野原非佛印行，不將四大作禪床，堪憐往日東坡老，玉帶輸來愛好藏。


有道人兮悲早秋，年華與我亦為仇，菱花現影顏多改，竹杖扶行力不週。明月照人舒聽耳，西風撲面掩昏眸，一番天地重消落，更問而今作麼休。


唾手功名是等閒，素心皈佛遠盤桓，喜從初地開懷抱，惹得青山展笑歡。甕裡有鵝須好出，指端無韻謾空彈，一機領得言前意，吸盡西江也大難。


青山處處白雲堆，切莫囊藏被蓋來，紅燄爐中撈得月，葡萄朵裡兩瞳開。


霜酣紅樹萬山花，一筆圖成錦繡霞，來路若知歸路處，普明何用口吧吧。


活卓卓兮明落落，剛然舉步即迷津，君來若問個中意，大小石頭說得親。


寒風撩亂整伽黎，榾爐邊禮法虧，會得相逢彈指旨，泥牛海底昨生兒。


的的普明無一句，擬來相問也非親，山家處處皆秋色，秪許當人見得真。


普明有路不相瞞，大塊秋毫盡入官，紅樹萬山霜醉色，劫前有眼好生觀。


不是心佛不是物，一擦泥人露觔骨，瞥眼早知已錯過，那堪胡餅重求汁。


幽幽山鳥弄晴霞，百草頭邊祖意奢，聲色明明猶不薦，擬來伸問隔天涯。


一條古路如弦直，直處須知也有彎，平坦高低多歷遍，不妨重過普明關。


株株霜樹筆填朱，四顧秋雲弗畫圖，路上行人皆眚眼，問君到此欲何需。


焦頭爛額為上客，眉鬚墮落好因緣，恁麼赤條條地去，不妨作佛與生天。


癡蠅只管驀頭鑽，出處那知難不難，若也肯從人點破，大方世界不能瞞。


撩亂風塵無盡期，急須方寸好思惟，諦觀父母未生日，何處安身立命時。


時中懷想許瘋魔，杯酒相逢百萬疏，七日當年舊公案，而今桶底脫還無。


平時鑿井非逾分，患渴須防未渴時，世上幾能無渴病，莫教臨渴悔求遲。


拆得東籬補西壁，乞兒孤露倩人憐，珍重北城本禪者，何須掘地覓青天。


每憶君家癢口唇，不依本分亂狺狺，自余勘破歸于閩，他日何人勘破君。


覷破人間牛馬呼，往來自許鶴雲途，當陽指出原非境，覿面提持瀉淨壺。三界為家非是客，一身在署豈云孤，萍僧久蘊舟居趣，不若同來學泛湖。


欲知生死何來去，扇子驀然跳上天，打著帝釋脊梁骨，波斯痛倒海門前。


社中七日意何為，擬議不來施一喝，驚起法身北斗藏，泥牛海底咬生鐵。


如虫禦木偶成文，透過塵勞八萬門，眼底一機追電影，針頭削下鐵千觔。


未動口前無半句，一言出口自何來，江君這裡分疏的，石上蓮花瓣瓣開。


相逢開口不談玄，色見聲求總未然，直使頂門開正眼，黃華山頂浪滔天。


富沙城畔話相別，親切為人會也無，萬水千山熾然說，何須老衲嘴盧都。


昔年七日舊公案，此日還曾瞥地無，角里街頭親見的，達磨元是老臊胡。


移得先天一道平，要俾箇箇坦途程，莫言路坦便無事，須看鐵蛇腳下橫。


白雲門戶潑天開，不顧渾身露土埃，扶倒瘦軀憑竹錫，陪從千指破蒼苔。斷碑殘玟何堪覽，白牯黧奴亦為哀，三拜起來添一顧，何年整頓訂重來。


生門開向萬家城，若個如何不愛生，此日淨慈重揭示，當年流水復名聲。尋嘗佛號提撕切，盡夜天花飄颺輕，縱壑魚龍雲外鳥，任渠隨類樂優情。


心土何關東與西，青蓮隨處較堪齊，雲山層疊玉階淨，花木扶疏行樹低。露冷慈容宵月淡，風翻佛號野禽提，大千捏聚陶家手，目擊休言十萬迷。


相逢物外欲談玄，愧我蕭疏意未然，白社驚人頻得句，緇衣迷寶欲成顛。客窗直擬紫陽室，野寺羞稱懶瓚禪，殊有宗雷閒意氣，不妨同座課栽蓮。


坦舊倫耆法正沉，梁碑宋碣跡何尋，綠蘿龕掩從僧靜，白屋門開任草深，簾卷野風傳牧笛，磬敲空翠抹疏林，獨憐慧火無新燄，禿首頻搔嗟古今。


高木清溪遶寺深，短橋幾處便來尋，浮圖並峙驚晨鳥，香殿參差欹晝陰。松徑封雲須縱佚，柳塘扳月動長吟。錫飛高士題名勝，猶愧當年受業心。


故人殷殷來破暑，逢迎不覺倒著履，問君途中事若何，笑指簷前一滴雨。言前機發眼獨清，對月吟詠心共盈，聚首此際不等易，免教足底飛雲生。


棲遲蕭寺豈云家，信得人嫌村路賒，瘦骨秪應初歇足，高流何事遠投車。論禪坐月松雲靜，寫句吟風竹韻嘉，相憶五峰舊行徑，隔林簫管是胡笳。


霜天寒月著蘿陰，彷彿詩痕抹半林，何事物情知意久，已充箋素寫懷深。暌違豈類風塵墮，結夢猶描笑語尋，剩有冷梅花此際，不妨摘取報知音。


芳庭歲歲潑春嬌，移此毋嫌太寂寥，仍舊月華疏舊影，更新雨露潤新條。幽林既足生機分，清夢無勞熟處描，幸是一般深厚土，犯寒原許作花標。


滴露耕煙和雜花，無端一念效蓬麻，彩雲碧漢揮毫闊，翠竹清風寫偈奢。硯底觸翻香水海，筆尖掀倒率陀家，相逢索示無奇句，請看珊瑚樹影斜。


八月參行去越中，秋山處處露金風，秪看乃爾江飛浪，休問如何月滿空。太白峰前全肯諾，賀家池上絕錐窮，更拈親切臨岐話，天曉推篷日正紅。


清景相憐在麥秋，二三買渡試登樓，晴明莫道無煙雨，空翠陰陰滿目浮。


水亭漁艇各幽然，畫譜詩情遠近邊，盤礡不知天欲暮，鹽倉萬井盡炊煙。


東際禪林世古風，好憑高節復追蹤，梅花香遞南湖曲，慰問何須接道容。


正惜杳魚鴈，何期過野田，相逢能信宿，同住勝多年。悲法稽先古，傷時擊茗莚，憐君謙學地，喜是更求全。雙眼能筋骨，茫茫看世人，也教流俗輩，竟不墮風塵。到處雲山伍，隨時花柳鄰，乾坤皆屬我，生受豈為貧。


廿載高林跡，如何過遠村，別因添歲月，晤以悉寒溫。交誼欲從古，忘年自屈尊，愧余樗櫟者，名理復為論。


脫出生娘一具骨，撐天拄地絕周遮，佛魔坐斷無消息，天女從何覓散花。


纔進門來施一喝，縱教獅子喪全威，禪和若再鼓唇舌，腦後須還添一椎。


北俱盧洲發普梆，閻浮界內衲僧忙，病僧無力難擔重，只負須彌作案山。


稱菩薩子喫飯來，金牛無禮口輕開，爭如桐月庵中輩，鐵項銅頭喚不回。


拖泥帶水娘生褲，濯垢還從阿耨池，高眼閻浮檀樹上，從他日炙與風吹。


前步未移趲後步，那知步步不相及，大千沙界遶一回，腳底何曾動毫忽。


昨夜虛空跌落來，撒開滿地是塵埃，老僧眼裡難著屑，剛把鐵笤帚掃開。


謾向禪床走一遭，啷啷轉誦聲何高，相知自喜同袍客，不許癡婆三寸饒。


今佛不拜過去佛，已成屎臭遍諸方，老僧日日勤勤拜，試問如何作較量。


泥人木偶偶相逢，撕結眉毛話興濃，竹凳香臺陪夜坐，瓶花滿座笑春風。


青山秪許白雲儕，又著團瓢許我埋，冷淡山容相看我，空濛雲影露僧鞋。


疏慵與世不同儕，只把形骸深處埋，打算從前閒骨董，悔教踏破幾雙鞋。


渾然忘卻舊朋儕，枯寂頭陀獨個埋，坐斷空山無底事，等閒不費負錢鞋。


有時忽憶舊朋儕，名利深坑儘力埋，何似山家無事漢，閒陪竹杖與芒鞋。


清風白月屬吾儕，山色溪聲個裡埋，雲夢幾生行履處，綠苔襯足不穿鞋。


群猿野鹿是同儕，日把茆團活火埋，鹽醬年來不曾少，豪門不到老僧鞋。


春山雨後愜吾儕，綠樹紅花雲為埋，乘興過溪登眺遠，何方打濕腳跟鞋。


嗟彼叢林有一儕，葛藤窠裡沒頭埋，何年若有歸山日，也悔多經踏破鞋。


求佛求仙各有儕，盡成窠臼自相埋，當年也道驪珠愛，今日看來破草鞋。


形影周旋似有儕，青山笑我靜中埋，今朝穩坐看容易，幾度磨穿鐵底鞋。


添得催詩數片雲，一犁新雨萬家欣，聽來句句昇平曲，望去田田野水紋。下土孰非酬上德，北窗誰不樂南薰，乞瓢可必餘生計，潦倒吟懷興十分。


一室探幽喜傍溪，函關可是在溪西，江城杳杳沉鼙，鼓村落喧喧戒曉雞。斜月朦朧聲應緩，晨風甦爽唱來齊，有時栩栩成蝴蝶，賺聽儂家窗下啼。


蓋茅如艇泊煙湖，清夢無非在水途，炊灶每教漁火覓，山童幾作榜人呼。桐陰風峭驚篷轉，窗暈月移疑浪扶，疏影菴前千個竹，好將平地釣江鱸。


雲壑棲遲且定蹤，滄江野況可形容，浸階月色平鋪水，高屋松陰密蓋篷。飛瀑遠看花浪走，鄰家近擬客舟逢，任渠指點居山者，予獨盟心鷗鳥同。


閒雲偏愛野僧家，故故飛來傍碧崖，抹斷一行書字鴈，迷歸幾個覓巢鴉。輕塗梅上寒花淡，重挂林前瘦竹斜，謾說山中棲泊久，春風還許出煙霞。


長天雲冷若癡頑，黯黯低垂如可扳，無雨未應凝凍色，有風何不趁歸山。浮蹤乍可為空骨，定跡非同阻客關，萬井江村炊夜火，亂煙敲碎欲成斑。


雨聲歷亂洗青山，客坐蕭條滴滴閒，清韻謾敲詩骨冷，濕痕頻濺衲衣斑。梳空風竹貪披霧，露玉寒梅懶笑顏，坐擁紅爐何所意，湍流幾處響潺潺。


笑玩冰盤意謂遲，行行那許話相離，憐君空靜成孤往，賺我清吟為爾思。款到梅標將挽住，較於花影忽催移，空林倘允來宵約，莫若今宵博送詩。


野僧耐冷看飛揚，若個峰頭不覆藏，竹底老梅偷破玉，簷前馴鳥酷求梁。娟娟月色渾無影，片片花容竟不香，對爾高懷吟幾度，顛毛只恐也蒼蒼。


號風蕩秋空，嚇嚇驚林薄，所以宇宙中，往往如囊栝。鼓動萬化間，蠢蠢皆籠絡，夫我老襟懷，不受渠揮霍。天地何物耶，眾籟亦糟粕，晏然雲閣下，漠然混寥廓。于焉了不會，有眼且非瞙，題目亂紜紜，輸我一大噱。


群然有物化，不真豈曰假，鼎鼎人世間，難為造物者。苦樂原其由，榮枯宅其舍，人何自蒙昧，紛紛趨上下。多以失馬憂，不知還得馬，人生知此理，百年好瀟灑。我道本自若，不屬彼陶冶，問其何為乎，而我不知也。


南山有丈夫，氣宇誠英豪，嘗登泰華峰，嘗探滄海濤。所得既不淺，所見亦甚高，峨然據匡床，下視有生勞。皎皎盈桂魄，對之樂陶陶，天香雲外來，吾當吸之操。


寥寥天地心，可見不可擬，寄於春花枝，仍托秋風裡。榮華與搖落，明明無二旨，所以古君子，萬物皆同己。生民未始異，為其不知止，孰肯慎思之，復此生生理。


今交古交人，古交今交義，何必論故新，但觀其所為。道兮情兮交，所向各有類，若以道為謀，何往而非誼。緣其為道寡，對面即相離，多見尚情者，面真而心偽。故無分金意，一朝便輕棄，嗟嗟復躊躕，清風倘未墜。能有松柏操，願與結同志。


省儉家風非我慳，繇來用度出人間，須慚道業多荒怠，莫向檀門頻往還。聊補飢瘡克糲食，穩藏幻質惜窮山，腳跟一步欲知的，肯把工夫輕放閒。


開卷星馳莫蹉過，出聲吐字要清和，經前偪塞虛空句，試問而今會也麼？


彈指安詳入廁儀，運籌滴水得其宜，桶箍後架一聲爆，拾取先賢兩道眉。


參方須具參方眼，亂喝胡揮要辯真，踏破草鞋應自，惜莫貪山水腳頭勤。


莫言待客易陪茶，竇老當年一句差，點破不因韓大伯，如何輕易辯龍蛇。


出得家來豈偶然，勤行行業必爭先，自看佛子非容易，重擔須還仔細肩。


麤重無明放下時，下心學問要頭低，果能道業剋期就，好整行藏討律儀。


操持穩實訪諸方，掛搭何妨乞進堂，豎起脊梁冰雪冷，豈堪雜話喪時光。


黃金白鏹與青錢，積聚如山亦可憐，堪笑老龐傾海底，何妨任運所須便。


分明嬌艷一枝花，若個逢渠不眼遮，總是老僧相愛久，時時獨向鏡中拏。


一物無形充九垓，賢愚榮賤各盈懷，若斯窠臼誰能脫，我亦渾身箇裡埋。


謾言糲食充皮袋，休羨佳餚味自甘，舌上精粗成一度，自生欣厭不瞞頇。


未到黃昏先欲睡，半惺天曉尚貪眠，朦朧物物無端的，寤寐將來攪一團。

