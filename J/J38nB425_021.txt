嘉興大藏經（新文豐版）數位版, No. B425 即非禪師全錄


擬辭聖壽返中原無那延居摩詰園撥轉玄流朝海岳迸開慧日耀乾坤微塵法裏王心裏舉國民崇佛道尊涼德衲僧何所補全提向上答深恩


寐語原奇夢無非大覺場仁風彌海國克後永繁昌


豈不欲前去其如綠在茲江山雖有阻雲月總無私


何事又留舍衛城由來佛法付王卿酬恩重展龜毛拂願放眉光作證明


吾未出三界敢忘父母邦閩天雲斂盡指日返融江


一帶福源水曹溪正脈通汪洋三島外灌溉九州中道與邦同泰物將歲共豐千山長拱翠萬匯悉朝東


西園勝概似西沂兩易舟輿始到扉滿地栗梨人不取相親魚鳥自忘機佛心將監呼名慣蓬髮沙門識面稀此日因齋重道話有緣令彼一瞻依


合國重僧寶法門誠有光道心油若雨戒行潔於霜錫卓無雙地義翻第一章猶疑千載上相與樂陶唐


寫意離繩墨手段誠出格筆底無盡春妙不著空色


嵩山千丈雪無地可塗肝一點陽春色迸開五葉丹


舉首青天外方知日國尊千山宗太岳萬派出高源鹿為迎祥至烏因聽法屯王城如舍衛別是一乾坤


積德遺賢裔治邦守不貪年籌千及億賦免什之三古國疑同趙前身或姓藍佛臺呼欲震天為雨優曇


雪裏金毛欲展眉燈籠露柱失威儀春風一見呵呵笑萬籟吟成一首詩


英姿麗服儼如神疑是大悲應化身度盡高僧成正覺不知自己是官人


靜聽檀版愈精神幻化門頭亟轉身以孝以忠為說法梨園豈是等閒人


能文能武伎通神紅綠叢中獨露身覷破未生前面目塵塵盡是本來人


歲月有新舊癡頑無減增林園如兜率在處樂豐登


堂不懸白澤戶豈揭桃神端坐無為國炷香祝聖人


何事寒山子而今笑未休郢工猶費斧庖解未忘牛道向塵中悟禪非事外求西江能一吸千載兩風流


石斲孤舟銕打檣古帆未掛見爹娘臨行覓我途中句萬疊山分一水長


新春齋和尚連夜烹萬象金粟口未開彌勒肚已脹


小子心通慧大圓相從人日看山川川中流出無聲句分付春風莫浪傳


當下洞然了了發明佛祖宗猷嗣續金剛慧命非同世諦春秋


東林雲塢裏橫出一枝松異日為標榜恢弘黃檗宗


王子心如雪中宵訪戴公移舟不到岸千里卻同風


西湖為玉爵越地作蓮航度盡風流輩還他白侍郎


月小波光大更深鶴夢長江聲時喚醒無語可商量


幾回夢晤在雲峰此日猶疑是夢中喚醒春山留不住錦帆相送到江東


魚因感而至人祿受於天天人理合一功大福無邊


鬢為攤書白心因撫字勞不入藥山社何人識李翱


不睹娘生面為描活祖師通身血滴滴藉此對容儀


來去春無蹟花開果自圓靈山真正脈嫡血始堪傳


此日豐州降壽星三千諸佛福元辰法雷乍動繽花雨慶祝從心果位人


自持冰雪操不覺到從心直榦擎天壯千秋覆地陰竹君新益友鶴交舊知音更喜芝蘭秀芬芳彌古今


一聲地頂門開疑是大悲降蹟來入佛出儒方七十毫端隻眼耀三合


威音那畔古瓊坵留待兒孫報有秋空手把鋤耕到底闍黎機用越常流


霜眉雪鬢志恢諧杖側追隨可快哉須信趙州行腳事摩醯眼在頂門開


豎起撐天柱橫安法界梁山川俱絢綵邦國現禎祥鹿護傳燈缽雲敷選佛場春光開祖印吾道永昌昌


蓬萊海國老賢侯不爽當年大道謀摩詰掌中開世界遮那頂上現瓊樓閒拋日月為毬輥震動乾坤笑點頭勘破世間三不朽深培萬樹蔭閻浮


幻出一樓臺渾然天鑿開豐君大手眼斷取小蓬萊體物須宗本尋流貴得源潑開新氣象拓出古乾坤石邊雲繪影花外水生香觸目皆禪意步步大道場


神而靈且明如月以臨清預卜山僧至轟轟天鼓迎


春風已解寒祝國築方壇喜有杏林士惠詩似畫巒


道人法界以為家忘卻山根與水牙栗棘年深方結果葛藤爛盡又開花趙王敷設法空座興化高懸毒鼓撾大事因緣重出現單提白棒驗龍蛇


廣壽一聲鐘洪音徹九重含靈俱醒覺敲出一輪紅


人多愛厥質子獨友其心試問心何友庭前雪許深


親恩鞠育重山丘刳髓塗肝未足酬彌月舉州稱慶誕虛空莫掩面門羞


年及知非道無補自慚虛度好時光惟憑格外千龍象共續曹溪一脈長


莢吐望前餘一葉蓮開夏仲碧千枝無情解記山僧誕葉葉枝枝字字詩


父母未生前一著謝君為我邈將來爐薰清供山堂裏彷彿青蓮壁上開


虛空原是一胞胎筋斗打翻知幾回看破空王未始劫了無八字可安排


巍巍壽算等乾坤今古具瞻海嶽尊道當德豐扶不動青巒闈繞萬兒孫


了無瞋恨盡孤忠一片丹心捧日紅萬仞峰頭獨足立翻身磕破太虛空


經年積翠瑣林巒四座陰生六月寒山磬一聲松子落等閒敲碎玉麒盤


丁固腹中無此種豐君掌上植多年春來未許驚雷變留取空山伴鶴眠


當年鹿苑始開場應運重來祚國昌由是居名安瑞鹿時時銜到百花香


濟物垂慈閒出山了無蹤跡落人間多情最是亭前月時拉清風伴往還


源遠流長脈自深一泓定水湛禪心就中養就千頭角他日期為布雨霖


心空自解發圓音普應群機不計程來去本無通塞礙晨昏響答更分明


漫將折箸攪滄溟入望蓬萊一點青何處蜃樓飛到此滿山雲氣帶龍腥


泥牛口向嶺頭開吞卻何如吐得來一自靈山摽指後分光夜夜到樓臺


虛心君子傳消息留待新春引鳳過有路可通青漢表渭川千畝未為多


奇峰時布雨花陰狄老休傷親舍吟霜露洗清無半點一輪獨露老婆心


綠雲萬頃是西疇歲歲豐登樂有秋心地福田收不盡平生知足富無求


長鯨一吸露莎汀雪客飛來點點冰到處家山堪自適無勞相對憶金陵


大千為硯海為池倒蘸須彌筆數枝點化蛟龍昇碧漢滿空雲雨墨淋漓


向上玄關別一重縱橫是字了無文之乎者也望崖退覷破還他格外群


重建祠堂古翠微林巒泉石轉清輝月明夜半松風起疑是將軍跨鶴歸


疏簾曲几篆爐香兀坐渾忘夏晝長一線薰風開竹戶大千熱惱化清涼


飲光微笑展桃脣紅綠叢中轉法輪獨露一枝滄海外花香果熟不知春


為問大夫誰結鄰餐霜立雪愈精神竹梅以外餘雲鶴日日飛來作主賓


是佛是仙都不識生涯一钁傲王侯三家村裏乾坤大不博瓊堆十二樓


曹谿一滴出高源正脈初分到粟園井底鯉魚能惠世當頭一棒雨傾盆


急水灘頭打繡鞠何如砥柱截狂流因茲度盡通霄客嬴得嘉聲播九洲


一三三一一三三粟棘金圈乳樣甘一口吞殘無欠剩須彌頂上吐優曇


仙兒年已九十二善以雕鏤作佛事惟心成佛餘千尊他日頂摩親受記


八十三老婆百里禮頭佗直指西來意江頭問達磨


老叟得長壽皆從戒殺來此心恒不昧銕樹正花開


南畝禾場熟九州足歲華福田今有種永為子孫芽


皮膚有血痛鍼錐圖報親恩示勇為滿紙妝成紅錦繡何如隻眼透牛皮


虛空金剛體日月般若光霜毫未染血經卷已全彰


禪不在經卷孝豈著皮膚本來真面目慎勿強糊塗


白紙裏春風花開筆底紅寶池八德水一滴可流通


月曉做回天上夢放歸鐵馬吼秋風獨餘半幅袈裟角舒卷還他雞足翁


十八公公展瘦眉等閒報與衲僧知九旬石女懷胎滿昨夜雙生百歲兒


各具摩醯眼神光耀頂門千山無異土萬派總同源天上步雲貴人間出世尊拈來泥彈子陶鑄鐵崑崙


銕壁易扶起銀山放下難秋聲譚直指半字不相瞞缽底滄溟小杖頭世界寬有斯殊氣概方許話金襴

