嘉興大藏經（新文豐版）數位版, No. B494 雨山和尚語錄


拈花謾道傳心法。誰信分明是禍胎。胡種不教除滅盡。太平風月幾時來。


怪底文殊達眾情。莫邪持逼甚分明。縱然蕩得煙塵盡。又有痴頑戀太平。


不是風幡復是誰。老盧特煞露全機。直饒透過威音去。那免通身帶水泥。


不二門中。語說默說。文殊維摩。各得一橛。


馬祖當年用意賒。傷鹽傷醬稱當家。兒孫引得猶多事。到處逢人只撒沙。


踏翻大海未為險。踢倒須彌始是奇。直透長安無別道。行人不用泣多岐。


道得分明事轉非。老婆不重嫁時衣。投機若也知親切。須是人間大闡提。


紅爐焰裏橫身易。荊棘叢中出手難。冷眼看來成笑具。幾人不被道途瞞。


言中有響全機出。直下乘風用不虧。縱使大千俱踏倒。大虫猶自落便宜。


雪覆蘆花古岸邊。客鄉何苦尚留連。要知咫尺家山路。踏破珊瑚海底天。


南泉活計。兒孫得玅。不許夜行。投明須到。


海月騰輝。珊瑚聳秀。覿露新條。天高地厚。婆娑影轉不停機。黃頭碧眼應難搆。


旌旗纔動五雲開。鬼面神頭轉出來。把盞靈前三鬯酒。大家拍手舞高臺。


掌握洪機。文經武緯。把定乾坤。英雄喪氣。烏臼老。真可畏。只有受璧之心。全無割城之意。


遶徑尋花逐日來。桃源洞口應時開。循環看遍春歸去。始識靈苗不受栽。


昨夜滿山風雨打。草庵卸卻琉璃瓦。大唐國內手親垂。直下送君歸去也。


百千諸佛問何之。落處分明一首詩。長憶杜陵曾有語。風流儒雅亦吾師。


古殿分明長綠苔。那來位次得安排。紛紛門外閒遊者。徒羨當時作賦才。


細姑曉起覓紅籹。欲展奩籠恐事長。直把金針相度與。從教出手繡鴛鴦。


抱得阿嬌覿面呈。鄂陽渡子一橈行。自從喪卻渾家後。門外春來草漫生。


掣開金鎖。闖入異類。但念水草。餘無所會。


白雲深處不藏身。轉過鄰西再問人。報道昨宵蘆管動。暗中贏得武林春。


蒿枝拂後更無私。鳥道行來敵霸師。抹過雲橫三座棧。望風只見豎降旗。


起屍虎非德。歃血貓未功。爭似渠一齒。下下不曾空。


六花指問全禪客。嶮崖之機直下闢。自非解衝逆浪波。那免龍門遭點額。襄陽翁。襄陽翁。電光影裏捕飛龍。


垂老猶然不歇心。慣針枯木作龍吟。分明妙唱無私曲。幾箇能聆格外音。


纍纍龍文盈海藏。睦州轉得何通暢。勸君不用苦鑽研。本事伽陀空色相。


豎拂掛拂。野狐戀窟。即此離此。鉤頭有餌。忽然迸出迅雷聲。須彌岌峇海波騰。丈老耳聾重落草。回頭失卻來時道。


蘆花拂拂晚風輕。罷釣歸來月正明。不脫煙蓑橫石枕。子陵從此謝閒名。


行者分明不識丁。獦獠何得繼傳燈。只憑者句無私語。壓倒黃梅七百僧。


軍旅相逢要合符。攔胸把住不虛圖。老觀展出威音券。笑倒庵前箇野狐。


鸞鏡初開照影偏。憐君多在未生前。白雲乍可來青嶂。明月難教下碧天。


昨夜羅睺星入宮。官差民擾不從容。還家幸遇君平卜。一爆龜紋兆吉凶。


國有憲章人自律。家無白澤鬼成精。南泉握起青鋒劍。報盡人間兩不平。


草鞋拂卻利如兵。撲落金塵秪一聲。花雨不來巖自寂。水雲何處覓空生。


桃花歲歲滿山蹊。怪煞靈雲不當意。昨日偶然一舉頭。曼殊肝腦皆塗地。


妙峰孤頂獨尊渠。神臂弓開力有餘。一鏃遼天飛過後。那知不在草庵居。


孟嘗席上列千奇。咽得全牛便不饑。堪笑幾多珠履客。酩然錯認口頭肥。


三戌漁陽再渡遼。騂弓在臂劍橫腰。蠻王自有過人策。莫傍陰山來射鵰。


龍樓幔合全休致。體臥清風豈有私。頭上寶花如不卸。還應拱立下丹墀。


古路層層苔蘚封。松杉日老鶴巢空。翻身木馬衝雲去。夜半嘶開嶺上風。


朽榦多年化作龍。爪牙雖備用無功。睡中觸發冰河燄。燒得新羅滿國紅。


流水高山志不衰。一聲長響出奇材。當時不遇中郎鑑。絕代絲桐幾作灰。


分明一帶官唐路。慶喜行來特地難。不是剎竿門外倒。何時夢得到長安。


谷口雲收化日低。春光喜見十分肥。東風何事不相惜。吹落殘紅遍馬啼。


寶月凝虛。光生銀海。作者競酬。圓轉無礙。經入藏兮箭直鋒。禪歸海兮函得蓋。王老師。獨超邁。笑倒明州憨布袋。


日面佛。月面佛。馬師特煞露風骨。爭如埋向暗窗前。免得人爭第二月。


三箇孩兒合箇娘。一棚傀儡弄當場。牽來拽去資人笑。贏得風流滿大唐。


五月天申好令辰。一雙艾虎踞當門。更加兩道陰符敕。百怪千妖盡喪魂。


尋常海上跨神鰲。平地如何轉喫交。縱使趁回開血掌。鞋跟已是落蓬蒿。


馬師父子家聲重。心手都盧無別共。不影金鎚暗裏拋。者僧那覺頂門痛。


國師三喚莫相猜。樓閣分明八字開。長恨春歸無覓處。不知轉入此中來。


十載勞勞苦問津。浣花溪上始逢人。相將惟戀風光好。那識桃源別有春。


十丈珊瑚一擊開。到頭不羨季倫財。怎如直入蓬蒿去。百二山河眼底灰。


驀地逢人便展威。爪牙真箇利如錐。任他攫霧拏雲者。到此應教點額回。


卸卻紅籹洗盡香。冰心一片付仙郎。鶯聲喚醒生前夢。花落幽巖月上窗。


瞿曇掣轉靈符。殃崛踏翻毒箭。驀地激電光飛。鬼面神頭俱現。


銀漢風高著眼難。月華影射暮江寒。堪嗟多少浪遊者。錯把山河當玉看。


少室神機。宣符奪命。匝地鋒馳。急如律令。煙塵鼓蕩兮草木成兵。象龍蹴踏兮森羅遭印。五眼難窺。二聞絕聽。咄。昨夜銀河垂斗柄。


九烏盡。乾坤黑。莓苔結滿空王宅。五子奉重且無門。帝釋雨花成狼籍。君不見。曇摩昔日至梁邦。對聖分明云不識。


紅日逗。珠林秀。鸞鶴機停成過咎。怎如奮翮直沖霄。縈身金網應時透。歸去來。明月瘦。故山風景還依舊。


洪荒闢。天機洩。冰花簇簇紅爐結。璇璣不動運無私。鳥道揮來千仞鐵。神鋒別河山。盡染屠空血。


席卷長河一滴投。當家須信出風流。楚王城畔朝宗客。錯過蟾蜍月上秋。


異草靈苗曾不顧。還家豈踏今時路。尾巴尖上老婆禪。徒把虛空重指注。


入得觀音妙理門。看來猶自墮深坑。怎如透出韶陽普。踢倒須彌撒手行。


勢若崩雷迸得來。定乾坤眼棒頭開。鎮州人且由他瞎。自有佳聲遍九垓。


白拈手段最稱奇。把得明珠暗裏施。擬欲窺光雲萬里。卷舒曾不落今時。


野老門前化日幽。垂衣致治有嘉猷。封疆秪欲分夷夏。頓起干戈百草頭。


解轉機輪要絕功。乘言早見嶽摩空。最憐兩處同風事。雖發千鈞不露銘。


觀音面面隨機現。互換臨時展大悲。兩箇白拈伎倆絕。到頭誰是落便宜。


割據既然非善策。征誅亦不是良圖。要為祖域開新運。垂拱還他大丈夫。


未離兜率。已降王宮。剎那見得。猶未通宗。瞿曇老。重入草。十年歸不得。忘卻來時道。


玉殿瓊樓不肯居。卻來雪嶺甘受餓。縱饒說得悟明星。難免兒孫平地坐。


一敲敲出鳳凰髓。一擊擊碎明月珠。老胡伎倆無多子。天上人間識也無。


的的分明是六花。要將落處驗龍蛇。全公只解隨人轉。縱有神通未足誇。


臨別輕輕露一籌。直中誰信曲如鉤。當時若縱機先術。管保龐公血掌收。


妙展機鋒是老龐。只憑豪氣壓諸方。馬腳下多神駿。蹴踏居然小八荒。

