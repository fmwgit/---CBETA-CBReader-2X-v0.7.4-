嘉興大藏經（新文豐版）數位版, No. B110 護法錄

宋文憲公護法錄卷第四

像法東流，達于真丹。赫兮焞焞，如日行天。大江之南，何獨不照。神師實求，敷其化導。精誠上通，籲之益堅。設利忽降，有聲鏗然。啟大伽藍，如鼎斯峙。茲惟化城，表法攸寄。背孫涉劉，大駕幸臨。翠華鸞旂，焜燿叢林。唐宋之間，名緇輩出。丕建法幢，為世楷則。薦紳豔之，投分惟勤。光華所及，五色成文。高風雅韻，照映今古。人天所瞻，如到寶所。泰運方新，室廬尚虛。孰意鵲巢，而鳩來居？
皇明照燭，洞見毫髮。 詔下九天，還其故物，龍象駿奔，有嘆有吁。自非
帝力，奚能致斯。乃鳩乃功，乃萃乃積。精白一心，以承休德。夷者崇之，者飾之。缺者完之，什者植之。棟宇翬飛，舟彠藻麗。兜率天宮，來移人世。有鍾鍠鍠，有鼓龐龐。說法于堂，其聲孔揚。其聲孔揚，黑白聳聽。結習皆空，各正性命。惟皇御曆，手執金輪。與佛同仁，覆燾無垠。太史造銘，贊揚
帝德，鑱諸堅玟，昭示無極。



皇矣像教，自西徂東。丕建塔廟，牖于民衷。青天震雷，以聳群聾。蹶然以興，豁爾而聰。句容之墟，白土之里。川媚山輝，靈龢萃止。彼阿練若，雄焉中峙。由梁洎元，成壞凡幾。有偉一師，飛錫而嘆。不創寶所，妄邪孰閒。白業所感，在彈指間。靡仆不起，何闕弗完。湧殿峨峨，飛樓。像變嚴嚴，梵夾晢晢。觚稜騰翔，舟艧絢麗。兜率天宮，下移人世。粵自興戎，劫火颺埃。莊嚴勝域，鞠為草萊。此獨巋然，鸞騫鳳迴。都人聚觀，一何壯哉！賦形兩間，固囿乎數。人定勝天，如鳥建羽。千里奮飛，能令顛墜。式纘式承，胡寧弗顧。寶華樓閣，不涉有無。光明發舒，號為毗盧。遍覆大千，了無欠餘。凡爾方袍，攝心澹洎。來居來游，無證無作。太史勒文，因病注藥。尚祛昏迷，同歸妙覺。


巍巍大雄，攝受有情，持紅日輪，中天而行。其一


照燭大千，洞見毫髮，靡物不昭，無幽弗達。其二


靈明入滅，有不滅存，五色神變，萃斯骨身。其三


無憂聖王，捶碎七寶，造塔收之，萬佛旋繞。其四


誰放指端，白毫相光？藥叉奔逐，隨光瘞藏。其五


支那之國，海東之域，鍾聲發祥，塔乃涌出。其六


上自帝王，下達民萌，歷代崇之，精白一誠。其七


唯其所在，天龍呵衛，有感則通，靈光顯瑞。其八


神燈暈紅，烈火殞空，或射九天，燁如白虹。其九


千目環睹，如佛出世，攀引莫能，繼之以淚。其十


依之主之，代有偉人，據蓮花座，說法如雲。其十一


四方駿奔，孰非龍象，一喝之餘，凡情俱喪。其十二


聲應氣求，霧滃雲蒸，千有餘歲，無廢不興。其十三


有大導師，來接遐軌，佛智之孫，廣智之子。其十四


長眉廣顙，大類慈恩，其徒翼之，各展度門。其十五


湧殿飛樓，聳起無際，化海為田，有禾穟穟。其十六


像教陵夷嘅嘅其永嘆。浙河西東似斯實難。其十七


法王能仁覆壽，無外佛子體，佛引之弗贊。其十八


昔人有言，難逢者時，優曇之現，四眾來依。其十九


疇無舍利，中含法界，亦有樓閣，不涉成壞。其二十


色非青黃，其光焞焞，不假彈指，諸門洞開。其二十一


苟能荷擔，直入無礙，手擎摩尼，于法自在。其二十二


玉几之山，其青無瑕，法雷常鳴，諸天散花。其二十三


敢告來者，以纘以述，功烈巍然，與山無極


獅子之岩，下瞰巨江，涵靈茹龢，吐陰納陽。其一


不有大雄，曷檀奇絕，乎地湧成，琉璃宮闕。其二


誰操化機，寂我鼓鍾。若龍若象，遯棲無蹤。其三


有大導師，飛錫而至，以清淨身，化為甘雨。其四


我民咸言：盍報有年，一彈指頃，樓閣現前。其五


歷年四百，何以弗墜？世有長材，愈作愈麗。其六


陽馬四騫，枛棱高翔，金浮翠流，熚熚煌煌。其七


觀者如登，玅莊嚴域，見種種光，暨種種色。其八


惟世閒相，起滅弗停，中不滅者，永劫猶存。其九


矧是有為，俱繫虛妄，當悟以心，毋取于相。其十


若事若理，本無二門，苟涉分別，即非一真。其十一


我述我文，鐫諸堅石，後千萬年，與山無極。其十二

