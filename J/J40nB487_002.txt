嘉興大藏經（新文豐版）數位版, No. B487 翠崖必禪師語錄


朝到西天暮歸南海長安市上相逢處處得大自在驢鳴犬吠現圓通一任燒香勤禮拜


天生吾祖器骨不群十坐道場大振聚雲雙徑一枝佛法從茲延蔓牽藤至今誰人不識大慧十五世孫


者老漢婆心切拈起拂子當面擲南方祖道賴重興衲僧命根遭斷絕據曲彔於高峰頂上電閃雷轟流滴水於南海波中東涌西沒咄殃及後代兒孫到處呵佛罵祖搖唇鼓舌


六十春秋一生誠實本地風光孤明歷歷盤山兀坐兮非佛非心輪珠常轉兮即心即佛咄哉面目甚分明拄杖頭邊應漏洩


非道非仙不僧不俗一緉芒鞋周遊列國有時在西域于闐遊戲有時在天台華頂獨宿一任時人錯認湘子真容喚他祖師面目咄


折蘆過江滿目慚惶見性成佛毒藥砒霜西天東土無處收藏引得後代兒孫到處家醜外揚


不解參禪偏能解脫愛住深山一心念佛持律甚精嚴皎如霜與雪平生伎倆少人知一朵曇花先現出


優游石上兀坐松間手拈如意若風若顛佛法不會祖道無傳一條拄杖遊遍大千面目分明交付汝任把香薰鼻孔尖


氣宇如王輸一籌琵琶遮面半風流雲門總有知恩處一句當陽未足酬


忽見枝頭黃鳥啼一聲高叫一聲低東君暗裏傳消息一夜林間花放齊


夜半金烏海底生飛鳧驚起弄黃昏西風昨夜園林過吹落黃花滿地金


當于起處究源根不是風旛不是心莫認老盧口頭話黃鸝空叫百般音


狗子佛性無瞿曇老子嘴都盧狗子佛性有海底泥牛啣月走佛性有無甚分明摸著鼻孔失卻口


終日騎牛更覓牛一番風雨一番愁分明腳下長安道何必茫茫在外求


南山花發北山紅黃鳥枝頭調不同只為東君心太切花開花落在春風


不是溈山不是牛腰纏騎鶴上揚州驢胎纔出馬腹更向人前出一頭


正恁麼時難覆藏當陽露出好風光箇中不遇攀花手空使落花流水香


寶劍光鋩出匣時趙州恁麼卻來遲南泉正令行將去血濺梵天遍界知


千方思賣向人前鬼面神頭真可憐且道何人肯酬價看來不直半文錢


懷抱琵琶往帝邦一回清夢轉家鄉惺來淚落三更月依舊連身臥客房


是佛何勞安矢橛分明註破向誰說白鷺飛來雪上行梅花影落天邊月


人來問佛麻三觔數目分明說與君點破當人端的事也須識得定盤星


一色平鋪世界新山河隨處露全身古今賢哲多如評不識何人豁眼睛


一聲霹靂頂門轟潭底驚翻起臥龍雲雨卻隨風勢轉須彌跳九霄峰


三春處處桃花放偏向靈雲眼裏栽盡在玄沙言裏薦時流眼底著塵埃


新婦騎驢阿家牽同行不必痛加鞭許多風月移情趣總在佳人笑臉邊


梨花蛺蝶鬧芳菲花雨巖前陣陣飛一夜東風俱漏洩殘紅飄落釣魚磯


劍刃上行冰上走拈來信手道由口金剛寶劍輕拋卻八面清風過牛斗


巖前枯木遇春風苑內黃鶯怨落紅箇裏機關輕撥轉禹門一跳便成龍


黃鳥枝頭報好音庭前指示太分明攀枝摘葉人無數幾箇能知當處尋


趙州做領青州衫蓋卻南山并北山識得其中較些子翻身跳出鐵蛇關


龐公卻被馬師謾吸盡西江口不沾海底紅塵飛不盡至今大雪滿長安


已離觸背太分明掘地討天腳下尋具眼衲僧能掃卻一毫頭上定乾坤


好箇佳人不識羞階前賣俏逞風流渾然不顧旁觀誚笑臉微紅踢戲毬


你來問我那一通大洋海裏火燒空忽然觸著些些子失卻眉毛滿臉紅


井底蝦蟆吞卻月豁開正眼明歷歷紅爐燄裏結成冰萬里山河一片白


寒寒暑暑幾多秋受盡風霜未出頭若不捲簾見天下蒲團坐破幾時休


百匝千重心自空硝黃滿腹不通風火星觸著紛紛碎雨打梨花遍地紅


截斷兩頭一線通心藏玅藥毒無窮當陽漏洩真消息入耳應須三日聾


四野雲迷曲徑封山遙水遠意何窮關河一片煙霞裏鳥語溪聲過谷東


絕頂煙收雲漸開風吹陣陣帶香來青山露出真消息狂走無煩滿面灰


白雲吹去露青天草有餘餐飲有泉毛色依稀頭角在穿雲渡水樂長年


緊把麻繩驀鼻穿收來樹下自安然臨風嘯落峰頭

