嘉興大藏經（新文豐版）數位版, No. B177 破山禪師語錄

破山禪師語錄卷第十八


適來此處寄殘身，不覺疏慵病日深，慚愧坐消檀信食，躊躕辜負行人心。艸鞋腳底龍蛇兢，拄杖頭邊佛祖沉，八萬四千功德聚，了無一法報叢林。


業業瞻風五六秋，腳跟下事愈沉浮，且隨夢眼回川去，刈把山茅來蓋頭。火種刀耕糲粥飯，于騰萬倒養高流，有時穿著吾師鼻，拽向人前賣不休。


打水魚頭漸覺酸，不如歸去且圖安，零星佛法奚終用，些子離騷曷足歡？月冷南山飄箇葉，舟行西國入重巒，此方未盡鋒鋩興，在處推蓬下釣竿。


兩來此地適奇逢，一棒當頭繼祖風，行腳尚乖荊棘路，歸家應笑野狐蹤。忘機喜見窗前鳥，落節愁聞飯後鐘，不是老僧多賣弄，長人筆底逞詞鋒。


自喫吾師痛棒來，通身惡息吼如雷，艸鞋已解翻龜背，破灶先能出鬼胎。潦倒然燈交露柱，癡憨彌勒笑樓臺，話長話短隨豐儉，一任禪和臭口開。


古音落節阿誰調？客作隨人敢見招，日聽妖氛將瓦解，時聞劫火正冰消。填溝癩犬難搖尾，塞壑饑民易折腰，雖是與君同陋巷，聖賢一脈不寥寥。


不枉同開選佛場，相隨八九野郎當，華開檇李承君力，果熟蠶叢在我揚。煙雨樓臺惺醉艇，峨眉山月照禪房，此情此景人難盡，付與曹源流派長。


威鎮蜀南與蜀東，賢豪傑士盡輸衷，桃園果熟邀僊子，巴國民頑起化公。義膽忠肝扶社稷，血衣汗馬鼓玄風，而今秖用綿軟舌，說徹洞中丹鼎紅。


玉屏高聳萬山中，道涉懸崖路欲空，一箇病僧閒憩錫，兩行雲樹怪嘶風。禪床夜永驚清夢，佛殿燈澄省舊容，擬把缽盂吞日月，為憐居者要降龍。


年將六十覺顛連，病眼空華從自妍，不住雲岑隨鶴舞，忽逢魔子索腰纏。栖心竟到貧如洗，格物愈期富若淵，漫謂松堂星月冷，鉤錐時對野狐禪。


朝朝縱逸三家村，靠壁扶籬倚樹根，叫笑不知參有路，狂歌翻謂學無門。將期道遠絕孤獨，豈料法微殃子孫？醒眼看來渾是夢，希賢希聖復何存？


卜得山居歲月艱，身貧覺落許多閑，無煩香積頻吹火，嬾拄柴門早放參。衲被蒙頭酣睡足，糲羹塞腹耐饑安，也知樂道因時逐，豐儉隨家莫妄攀。


出家僧行有千差，莫道形同無正邪，瞥爾不遭溫飽鎖，俄然又帶靜禪枷。儀容濫膺人恭敬，過惡輕遮鬼錄查，叮囑緇流休錯會，羽毛鱗甲失袈裟。


隨營縛箇茅茨住，八口三餐歲月艱，乞食杜門僧空走，買糧斷路客無還。安心學圃蟲苗稼，舉意逃荒虎野山，種種愁衷對鳥語，高飛莫妄忘其間。


三家村裏老農忙，未得天明閒普柳，垢面去隨泥水淨，閒身來逐鼓鑼狂。歌聲大發倦人膽，笠影橫遮散雨光，雙桂住持非剋薄，要將底事勝諸方。


九嶺山中九帶禪，一谿風鼓一蒲團，時聽古洞傳新律，日舞枯藤惺舊顏。壁立豈堪容意馬，崖虛擅可縱心猿，此中不許紅塵到，破衲和雲枕石眠。


削髮為僧三九年，將期此世得完全，誰知趨吉遭塗炭？始信乘危受倒懸。濟眾日攜解虎錫，從軍時荷趕山鞭，老來不問賢愚節，半學兵書半學禪。


隨遇安身到九夷，頑機莫化自凄凄，無心學得偷天日，有口宜將挂壁時。城地況同山地靜，世廚豈異香廚齊？爐頭撥火拈新句，益我師徒解皺眉。


為尋知己此經過，忽聽風濤汎碧波，消暑不須吞半杓，穩龍奚用怒多訶。蠻生石甲疑滄海，旋長風藤別薜蘿，擬議欲貪堪說法，白雲催我上高坡。


閒將筆硯展愁眉，寫上雲箋雨淚垂，報滿百年思去半，眼高一世覺來遲。從前知己今何在？格外交肩始信誰？莫道我儂空我相，人人尤命不尤時。


萬峰白兔若萍蹤，兩度無依惆悵中，峻壑不堪眠艾虎，瀑巖豈肯臥蒼龍？王城乞食攜盂嬾，野戍談兵握劍慵，數日蒲樽非得意，還尋藤笠與君通。


每每事從叮嚀來，句裁裁句句誰裁？蒲團對月塵心破，拄杖逢人夢眼開。灊水魚龍奔浪靜，宕山狐兔逐雲猜，想君舊有登壇約，相共拈華七寶臺。


吾儕蜀地幾經秋，煆煉山童解牧牛，水艸頻頻饑復飽，鞭繩數數放還收。披蓑日演松間月，揮麈時驚江上鷗，六處煙村難覓跡，一聲麥笛喚回頭。


因僧問我西來意，話及居山有數年，折腳鐺煨三合米，爛麻繩補一條肩。雲根每見穿危石，月渚常流透碧泉，恍惚不通方外術，時添艸料瞎驢前。


五湖風月罷孤征，駐錫山隈近虎城，日誦貝多遮耳目，時吹麥笛樂昇平。鳥飛枯樹樵留影，華落泥田缽應聲，今古聖賢無異路，相承只貴眼雙明。


奇逢不覺四年頭，志節孤危迥上流，乞食爛瓢過玉爵，禁寒破衲傲王侯。遼天拄杖斷還接，脫鼻芒鞋棄復留，欲學隱山聲價重，無何谿口菜波秋。


行腳多年計已窮，誅茅隨處結茅蓬，道餘何用三條篾？行滿非從一日工。空口缽盂常上醭，實心拄杖每生蟲，枯腸漫向人前寫，褁米深山制毒龍。


搜盡枯腸無一字，傾湫倒嶽任施為，泥牛曾向野田去，木馬長驚柳岸移。怪石若聞應點首，奇華如見也生疑，老僧不是頻饒舌，痛為禪人惜兩眉。


杖影翩躚落小谿，魚龍輕觸亂招提，不隨跛鱉吞香餌，安做癡蠅逐臭醯？肯縱禹門奚點額，欲騰霄漢始為題，筆尖衷曲付猿鳥，叫遍天涯徒自啼。


莫道相逢不相識，今朝相識又如何？曾聞壁上高僧輩，試看江頭漁父蓑。雪夜但將綸線理，鐘沉漫把纖機梭，我來不問人愚智，惟有松扉挂薜蘿。


師逝江南動五湖，光潛特地水雲孤，白沙堆裏霾松月，濁浪谿邊淹濟蘆。顯聖宗風千古韻，天華貝葉一時無，昔來覿面法堂上，今日如何哭畫圖？


忽聞吾弟歸何速，益我勞勞苦不休，西蜀高梁驚雨淚，東吳崇德冷煙浮。人天福果纔生色，佛祖爐錘又值秋，願得早開三峽口，木鵝展翅五湖遊。


雄雄氣宇出都門，兩岸蘆華風月迎，玉帶更增山海秀，錦衣逾顯鏡臺清。洗心愛聽名僧話，染耳愁聞貴子聲，莫是洞天閒骨董，偶來塵世暫為賓？


筆硯同心剛兩年，何期先我去逃禪？蠹魚欲吐三生夢，小玉頻呼一粥緣。倒砌殘紅誰解舉？摩天嫩綠自能妍，可憐昔笑今成哭，冷淚如冰落柩前。


忠孝仁人欲盡之，惟公不與眾相馳，亂機靜壑安天日，治況封疆樂地時。家廟已增千古慶，錦堂早謝一身遺，漫言聲價無泥水，尚繼凌煙有去思。


字之宦海汎扁舟，風浪徐經逐石頭，伎倆日撐還就岸，機關用盡別成讎。忠肝義膽將何益？蠅利蝸名豈自由？堪笑時人不解薦，頻拋白骨露荒丘。


遙聞鐵鶴已翀霄，留下空巢期寂寥，瓢笠恩隨雲水散，風幡義逐雨華飄。廿年鼓粥終初志，十處開堂始是豪，同汎錦江三峽上，豈知爾去益吾勞？


將謂驢年一禍胎，誰知先我別塵埃？空搖斷舌法堂冷，遠送殘衣方丈開。四海傳聲驚木落，三巴取淚灑吾儕，專人特地來相語，願子靈機永古錐。


不覺已經歸二七，孤光寒影落平西，伊蒲妙供勤來學，寶炬冥錢識所知。成佛尚同翳在眼，就中奚取蓮開池，臨行忍聽諸方罵，媿我鉗鎚未辣施。


歸蜀經今三十秋，逢危遇險落沉浮，雖將缽袋期推托，豈料萍蹤不怨尤？道邁羅山堪繫鶴，堂開錦水可停舟，只緣緣分生修短，苦我無成到白頭。


前面尋君未面君，今來特地感何伸？空留講肆奔雲水，驀剔孤燈示暗明。千佛尊尊誰欲做？殘經卷卷自敷陳，我來冷淚流霜眼，半洗空山半洗塵。


絕頂孤峰結艸標，修行得力業來消，了知魔障禪非遠，始信西方路不遙。鐵脊豎枯堪有定，蒲團坐破本無聊，老僧即此權為弔，常寂光中媿我曹。


瞿曇摩耶一坑埋，免致兒孫疑去來，霜樹葉吹風引日，金河水瀉石生苔。道殊半滿誰堪委？機合偏圓孰肯裁？不是密公高履處，空門那有活棺材？


積懷將謂還同居，豈料專人報訃書？百世愁腸斷易續，萬年愛網密難疏。風高白兔隨亭冷，雲滿蒼龍聽岳呼，驛路若前車馬縱，荒荊欲待阿誰鋤？


南濱石砫景幽幽，杖影飄然信意遊，逸目莫過山與水，或高或低聲濟濟。山林為我生雲愁，我遠山林色正秋，倦鳥欲啼霜樹上，狂猿伎倆空惆悵。栗橙無意戀枝頭，開落有時還放收，霄漢不能遁其跡，東西南北安拘繫？扶搖之氣吞斗牛，佛祖位中何所求？此去涪陵二百四，頻頻舟馬往如織，留題奉別我檀那，福永壽彌同劫石。


住持千日好，言別一時難，去水留能復，來雲定不還。人天追意急，瓢笠放身閒，欲會必何處，相逢只指彈。


共葉連枝句，臨行話別難，且飛千里錫，聊挂一風帆。燈燦城東塔，華開金栗山，艸鞋蹋遍處，漫作水雲看。


太白危崖坐，舞華飄杖藜，穿人鼻孔句，為我省詩脾。調古噴寒玉，風高長紫芝，詞壇騷骨在，付與林鳥啼。


白兔何時去？亭空歷有年，塵埃堆半壁，詞賦疊三川。古路重荊棘，靈泉接洞天，潔公新此地，卻以待蹁躚。


病骨南征日，剛逢毒熱時，七重天可上，九節笻安支。蜀道明驚險，吳顏暗密移，不因法乳約，瓢笠復何之？


不負道情約，來投一宿覺，忘機同虎蛇，出語類木鐸。聾瞶馳復驚，林泉志初豁，臨行喜二雲，時話月小大。


獨踞雲陽地，萬民咸賴之，如天盡企仰，似海任奔馳。容易叨恩寵，誠難克己私，幸黏張傲骨，隱顯應今時。


立定腳跟處，鬼神尚莫知，纔開決勝地，已致倒邊籬。結舌來戎馬，聞風先杖藜，悔無良晤語，鞭影追遲遲。


海內擬賢豪，惟君居上首，能為將相師，解作獅子吼。壁上之高僧，江頭之釣叟，夙因啟自吾，試問當機否？


為尋金石友，得得到天城，始信昨來士，應知箇裏人。松堂時未久，桂閣月初新，談笑聲天下，恐驚世弗仁。


鋤荊開故國，剪蔓撫殘黎，任怨一時恨，留芳千載思。守城多虎豹，搆屋廣茅茨，指日風雲合，道傍添口碑。


十六年來也，雲雷久未聞，豁然醒大夢，始適困淵鱗。擬鼓風徐至，高飛翅疾生，想來文運泰，否極數當亨。


漏聲催欲盡，寒夜獨悲吟，殿滿燈光靜，窗橫雪照深。三思詩眼疾，孤枕念同心，寥落一身外，萍蹤何處尋？


祥符分袂日，及第已心空，書債半生夢，佛冤千古風。食牛氣乳虎，吞海勢太鵬，珍重臨行句，火蓮繼此宗。


楊柳池生煙，垂雲接大賢，投機畢竟棒，得意便忘詮。薄粥奚留客，麤茶尚荅禪，山居伎倆別，夜板不成眠。


雖未交肩久，咸承佛印來，記君為大樹，敕我作浮杯。機別瑚璉器，道殊府庫財，依依況不諾，萍水復何裁？


老僧分半院，與眾同甘苦，本為人調羹，益勞我口鼓。天中快蒲樽，盛節懽艾虎，珍重理叢林，他年吞佛祖。


數年鑽故紙，一旦卻知非，有口挂壁上，無心安鈍機。佛來山霧廣，僧靜洞雲稀，忽地蒲團破，相將罵所依。


病骨填溝壑，渾忘天地秋，不知昨來士，是我舊時儔。闊論群英節，誠分千古憂，試看玉帶叟，今復出人頭。


遠承嬰念重，得此適心安，大樹鳥來集，虛堂雲復還。瑞圖添柏子，苦李破三關，今日重拈偈，他年多指南。


此道雖消長，仁人一任之，處窮兼處達，誰智復誰癡？造物皆由命，欺公盡怨時，寧將節志苦，匪聽利名移。


久未得良晤，心前身不前，病剛纔有省，馬墜卻無緣。置我老溝壑，成君樹聖賢，四川川北近，一臂始摩天。


開民何等福？感我歸仁人，政暇學農圃，禪餘惺物情。盛山生瑞色，臨水罷清津，況有登壇約，秋風豈謂貧？


旅邸得良晤，投機索我詩，我詩不文字，文字非所之。快我棒喝習，醒人迷悟岐，雲山杳莫定，談笑復何時？


幾來相共住，欲去隱深山，器界覺寥闊，根身何往還？蒲團挂霜壁，竹杖倚闌干，任是龍蛇競，收歸不斷間。


吾孫長夜夢，一棒覺深省，先聖病離師，老僧懽自肯。石頑尚點頭，磚鏡奚安枕，此道阿誰知？曹谿源未冷。


欲我投機句，投機非淺淺，震喝若雷奔，怒棒如雨點。打徹石人頭，撥開正法眼，問渠渠不知，此道終綿遠。


說起江南行，心中難割捨，艸鞋腳底忙，竹杖肩頭把。前路黑漫漫，聿身光灑灑，去來彈指間，我問荅何也？


千里何同風？七枝佛尚宗，知君久矣薦，愧我適纔通。欲跳金剛圈，須吞栗棘蓬，此關不勘破，端受人牢籠。


雙桂飄香遠，聞風蝶亂飛，歇狂雖八九，鼓舞任芳菲。易摘枝頭魄，難窺月裏微，清光誰不欲？分汝弄斜暉。


同里悲秋晚，夜長覺夢多，呈編高學步，錄派別餘波。曉鷺守谿岸，暮珠布網羅，想來滿饑腹，白髮老蹉跎。


老僧飄泊外，歸信尚遲遲，只為繫吾腳，所開雜華期。雲煙生缽袋，暑氣阻征黎，寂寞聊無寄，扇頭賦此詩。


源頭一鑿開，萬派吼如雷，可以豁聾瞶，宜將惺去來。落華偏有意，流水正無埃，且喜賢孫得，時分潤我儕。


一棒撥人眼，虛空粉碎時，了知獨足立，方釋死生疑。頑石應點額，桃華動笑眉，臨風寄羽扇，僊佛亦如之。


欲行君子道，竭力為人難，不入獰龍窟，安臨猛虎山？蘇民志鐵鑄，報國心幽閒，即此盡肝膽，如坡解玉還。


鄉曲情愁慘，其聲不忍聞，幸從天寶寨，尚獲地靈人。瞪目風刀遠，客心雨箭頻，勞勞氛宇內，清勝得誰能？


去來逢酷暑，冷熱逼枯禪，一載空法相，三生了世緣。關頭驀豎指，客夢枕湖天，珍重臨行句，買山不用錢。


杖笠入高梁，三冬始歇狂，愁腸思欲斷，客作意將忘。荊路穿雲鳥，嘉聲到夕陽，想來原不隔，即此便承當。


儀容藏百拙，筆氣走千山，引動風雲合，翻疑星月還。竹聲驚野鶴，松影弄幽關，不盡胸頭物，權將作指南。


肝膽不可秘，相逢話舊奇，尋詩缽煮月，摘句水生芝。訶凍幽人嬾，臥陽逸士疲，與君終志節，益我在何時？


幾度來巖艇，詩瓢未盡懽，欲離文字學，且逐水雲山。拔劍安人忌，揮鋤得路還，此行真太息，無復弄釣竿。


禪人搆逸居，時與情尚疏，磚鏡照成佛，危崖陞官圖。老僧曾寄榻，新額亦前書，今復扇頭寫，寫君樂艸廬。


曹谿一滴水，遍滿閻浮提，枯木霑春力，殘華落雨時。吞雲開正眼，吐霧活端倪，珍重臨行句，歸家猶恨遲。


與吾相侍久，漆桶快何如？逐日三呼喚，臨時一句無。布毛吹意密，庭柏話榮枯，即此懸遠讖，頭驢糞五湖。


世亂人心亂，東西路莫論，杖頭驚鳥夢，螺響落猿魂。艸木疑征錫，雲瓢別野村，住行須好伴，似我若萍情。


從未書一字，其字尚難書，欲知此書字，其字滿江湖。我亦從難學，君持漫易符，再三並再四，莫與世人殊。


老僧纔病起，禪者來索書，不會文章賦，安能山水圖？揮毫無筆力，裁句有思殊，漫道詩脾滑，口開一字無。


來受老僧戒，與同諸佛等，生生不捨離，世世超群品。靜室翛然坐，心頭徹底冷，老僧信筆書，為汝發深省。


山居喜白雲，出沒太勞生，匪有摩天翅，寧無遍地情。薄田堪借宿，深澗欲鋪平，散漫隨風致，榮枯起臥鱗。


我法對君說，君機對我寫，墨華笑水雲，棒喝驚松舍。愈覺復愈疑，轉疑堪轉者，試看不物前，誰是誰非也？


扣門識賢者，野外話頭回，壁透安心旨，機投結念灰。長松富一枕，短錫聲三臺，戲語益君省，怡然笑我儕。


靈山曾有約，今日始相知，雖未得玄秘，已歸無上師。善緣漸共長，福果頓同施，我以特相贈，君恩孰報之？


佛語心為宗，無門為法門，心雖人人具，不識心之靈。常在動靜中，亦復時見聞，可得六根淨，覺迷處自冰。


住世即出世，並無兩般理，若知渠是誰，即便了生死。可謂如來印，即同佛所使，珍重善人依，老僧無別旨。


受戒登佛位，即同諸佛子，是大因緣生，便證無生理。以此是佛學，學亦安心旨，日久月又深，珍重威儀耳。


試看梁上燕，來去自應時，得步舊巢跡，頻呼新阜泥。作成安樂處，復憶翀霄兒，忍苦全其節，高飛誰為誰？


仁壽同天壽，民安即國安，錦江成字水，鷲嶺現巴山。松竹梅三友，鹿龜鶴一班，都來舞殿下，預慶紫泥頒。


時值正春省，聞君初度臨，不知霜鬢白，只見香禾青。國復天心順，民安農業寧，短章非所贈，相共說無生。


相共無虛日，昭昭耳目新，罔知從上事，大負苦心人。忠孝重賢節，綱常尊大倫，無生真極樂，何復學長生？


舟汎文武水，山分楚蜀雲，不昌忠義節，安繼祖孫榮？灩澦砥三峽，瞿塘疏五丁，陣圖開地道，仁壽起芳聲。


我參居士禪，居士知禪否？南浦從六松，西崑栽五柳。輕煙弄羸鶴，薄霧驚霜叟，壽比江心磯，長生共不朽。


華封六月一，甚喜祝三多，開國勳臣子，安天脫趣歌。四野香禾熟，五湖雲客過，老僧亦預數，共慶壽山河。


見水有消長，見見復何如？自此罔知處，誰將理合符？計君無量壽，況我名數珠？三歲與今歲，相逢沒異途。


此日壽亭誕，喜君先一期，威名播宇宙，義氣振鬚眉。池舞菖蒲劍，山搖艾虎旗，古今雖有別，功業亦如之。


王母蟠桃熟，驢年種下來，生生壽不已，顆顆僊無埃。鳥道誠難入，蟲門敢易開？候君當此日，紅白滿瑤臺。


海屋添新籌，河沙算莫休，鬼神亦弗測，寒暑將安偷。比若南山石，尚頑曾點頭，壽乎無所及，誰復同春秋？


客愁忘歲月，華祝幾經心，幸錫安天地，福君靜陸沉。空囊無特物，禿筆有餘吟，贈以添籌處，高標傳玉音。


蟠桃開有日，仁自種驢年，枝葉敷天下，榮枯放劫前。夢崖石虎嘯，清味洞猿顛，怒起東方朔，偷來祝聖賢。


年年逢此日，此日當深省，髮有兩鬢霜，心無一刻冷。蒲團枕石床，竹杖穿雲嶺，腳底恁麼忙，如何得法忍？


上元多一日，燈月互相酬，吐燄謙光靜，吞雲浩氣浮。桃杯剛酌酒，海屋復添籌，比若南山石，雖頑亦點頭。

