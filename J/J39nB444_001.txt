嘉興大藏經（新文豐版）數位版, No. B444 卓峰玨禪師語錄


紫竹林中觀音大士千手千眼非同非異磐石跏趺無面無背一爐一瓶一楊枝甘露灑時澆天潑地


東土祖初西天祖尾遇帝不會白日弄鬼摘蘆作渡水悠悠南北東西復何求只有卓峰謾不過半似贏乖半似羞還委悉麼達磨老漢有甚冤讎


到梁不契摘蘆渡江放下蒲團粧模打樣巖後松古今挺秀座下水隨時消漲爐香翀起五色雲經卷悉包無盡藏非山非水水山間婉轉依然在紙上且道紙上底是甚麼咄


藥王大士坐虎鍼龍相逢易得吳道眼空傘上繫葫石上栽松是則是不遇山僧驗過幾乎將屎澣當作人中


兜率喚作彌勒明州喚作布袋赤頭跣足蒲團全無威儀軌則鬧市街頭等個人不識當陽者一訣只緣依樣畫瓠福城眼裏重添屑焚香禮讚是阿誰是精識精是賊識賊

