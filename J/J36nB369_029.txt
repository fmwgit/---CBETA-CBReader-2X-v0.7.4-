嘉興大藏經（新文豐版）數位版, No. B369 蔗菴範禪師語錄


祖既有嚴訓師亦有良謨世事甚浩博智力難與俱隨緣是宗趣矯飾非宏圖捨己以逐物拾礫而拋瑜營營愧青蠅寥寥無白駒運無百齡值空懷萬劫餘法門最廣大無以同異區服人惟至德無以好惡拘上下存謙厚聰鈍匪一途劣機莫峻拒韙器豈用呼於心無諂曲於道何疾徐先輩漸凋落後賢將焉趨不弘二利心何貴千金珠拊躬而循省孰謂非濫竽疏慵而逸佚何以慰頭顱朝思而夕惕斯銘聊自書


芙蓉崇化省緣嚴告雲門勵賢放下為要振獘典謨曦鏡並照標格嵒嵒家聲浩浩半瓶若搖識者致笑夏蟲亂鳴聽者增悼緊自箴歟宜端履操法海汪洋道山峻峭約量而充隨力而到美器珍筵漏卮棄隩慧命懸絲冰雪惟劭事帶纖疑風號萬竅羨巧沽譽正人匪蹈厚德殊恩擬何酬報若頑若愚似矯似傲與世茫茫罪貽名教


高峰死關終身韜晦幻住活埋珠保絕纇扶顛勁志積厚始邁一語流傳千古無配青蠅慕羶唾溺則敗飛蛾赴焰憔悴可待故爾勗焉夙夜靡懈電影薄軀空花世界寒暑交攻日月相代瞬息不來尊卑異態先聖諄諄後人憒憒鷦鷯借枝毋論仄隘萍託雲浮蹤跡何礙守朴從真釋尊遺誨于出于處審利審害略書概言自警自佩


資非英敏氣不豪雄傳燈濫冒有玷祖翁茫茫業識寸陰誰惜纔得知非齒搖髮白緣位忖量輕於弊帚住持福城捉襟露肘正因衲子有志相親均嘗甘苦培養元真隙駒電影豈羨久長榮枯成壞一味家常關心慧命此中耿耿身輕匪知累重不省同異封疆好惡紛競伐木傷枝法苑斯怲軫念切思世衰道弊寥寥古人滔滔時銳隨流於昔老大惺惺驚天動地深愧無能嫉忌風高我慢山峭無諍息囂吾宗綱要


普化作賊臨濟饒舌心不負人為巧成拙須彌粉碎虛空落地迷悟淺深是非毀譽惟大死翁纖芥投鋒日杲夜半消息誰通


身本浮漚世維夢幻秋葉待霜夜船到岸髮白齒落隙駒閃電閒嘗靜思誰之過患虛棄光陰循情流轉進德無勇噬臍可歎不加報勤生平何辦檢身醒惕


行同跛鱉拙似山鳩荷負綿力竊位隨流人情非古法苑凋秋鶩名致累蹈實招恆發深省有愧先猷化城寶坊咸謝為籌老之將至應以退休不赴別請


法離同異道絕是非先哲雅量千古流輝焚香默坐不負來機主賓歷然別傳是依訓言勗我佩如渴饑世諦聒喿法屬怨誹登時揖退情願久違謹謝是非


從上關心慧命干係英特堪任匪器斯墜入室分燈酬恩為志投子鷹揚雲門起弊大道復彰正宗有繼梟獍嚚嚚鳳皇翽翽予莫能知瞻彼所契授囑可省


先聖入廛四生仰化安樂貽謀後賢斯藉尼院不登難尋謗罅息世譏嫌至寶無價孰謂是法本無高下縱到平懷自救不暇佛事齋筵概以辭謝不履尼寺


鑑湖秋水是吾家響接雲門路不遐信得歲寒松有操鏗然古調向人誇


青山埋拙本初心豈謂虛名累到今鴛水擔肩能脫卸長廊風葉揀秋陰


頭顱堆雪漸龍鍾蜃閣無能坐懶慵業債此時還得盡歸來相對惜衰容


眼前世境實淆訛廚冷室空累汝多從上我知無定法化龍杖子縱橫拖


門庭浩大讓師翁旗閃大華四面紅腳下兒孫皆傑出慚余無力顯家風


兩年坐笑舊乾坤汗馬多君實耐煩說到法門心耿耿寫詩感謝不勝言


閒時耆舊隊中看垂老叢林任事難英氣堪為東道主唯公楨幹可凌寒


平旦寅語言動輒少機輪微妙百千俱抹過黧奴白牯盡生嗔不求富豈嫌貧舖子臨街逐日新暗地思量真好笑黑漆皮燈要照人


日出卯箇樣清閒無處討古路坦平過客希室內紅塵長不埽聽綠樹啼黃鳥聲聲說與知音道照乘明珠在眼前免得區區問王老


食時辰笊篱木杓盡翻身瓦缽香糜箇飽家活從前說向人利名路佛祖嗔青嶂白雲是舊鄰公候門第慵趨謁留取精神益自新


禺中已此事賢愚定自委鈍無福守林泉驀鼻牽來入鬧市大官人老居士酬應稍遲便不喜如斯拋擲好光陰曷曾達得空門旨


日南午滿堂雲水鳴齋鼓紛紜五味美諸方冷飯鹹虀難落肚瓔珞糜橡栗脯不識古人義何取若問全提向上關一箇拳頭當面豎


日昳未欲返神駒無巧計多聞閭巷賣花聲不見叢林增道氣競高低立同異豈是靈峰真苗裔六窗虛靜一甌茶誰管世波如鼎沸


晡時申魔佛同躔輥六塵為憐積劫飄零客未得歸家問路頻縱相遇若不仁救焚手也無處伸銕牛入海難尋跡嗟怨時常罵四鄰


日入西胸中冤恨難分剖細簡空囊一物無使得山河顛倒走善不揚惡不朽銕脊金毛喚作狗象龍逐隊進門來相知豈在千杯酒


黃昏戌幻影浮光俱屏跡壁根觸著赤斑蛇直欲咬人到見骨枉施勞空歎息漫數疏鐘送白日味道英靈亦可知少林堂奧生荊棘


人定亥精進不生多懈怠深繹雪山老比丘六年徒把冰霜耐樂輕安恣皮袋纖暖高眠何罣礙一語參差起怒雷當時牢扎無明寨


夜半子萬樣無如熟睡美隔壁人談夢裏情喚醒許多閒道理每捫懷難啟齒從上祖風提不起心念紛飛正未停始悔披緇靡及矣


雞鳴丑忽聞鐘響忙搓手不起繩床問阿誰看來徒自揚家醜一爐香三稽首世間禮法何曾有紹續瞿曇後可慚任從喚作癡獃叟


髻綰頭心揖北堂諸鄰指顧淚沾裳老親家裏悲傷切遊子天邊去路長問學于時曾有志謀生在世豈無方欲將己事求明白罔極深恩棄道傍


問津涉險為多岐明導深尋不可遲秪望銕頑堪入冶敢言米熟未經篩狂猿心冷青山夜烈馬蹄神紫陌時銜感豈同浮泛子翻雲覆雨口成碑


世務塵緣冷似冰更推因地果相應披緇若不隨流俗落何難作好僧弊屣輕榮追悉達風旛擅議想盧能從茲體被柔和鎧矯猾波旬盡服膺


葛倚長松聳太清人能弘道遠求盟伶俜秋雨惟三省宛轉春風慎百城鮑叔情殷成管子義存雪阻喚師兄世間出世論功業靡不承流藉友生


天生古敏不辭勞賦性愚頑惜我曹出世每聞家業大入廛多羨行門高心燈譜上存冠冕冰雪業中見節操耽懶情悠當憤激恐人譏虎類山貓


鑄魯成賢理自如深知習氣最難除束身快入南山室得意幽尋西竺閭制度擬追三代禮精微尤勝百王書乘蘆踏碓諸先覺不識當年孰卷舒


曾戀筌蹄秋復春台賢席上有同倫修途託跡元隨俗絕壁怡心似逼真耳畔畏聞擔板漢言中怕說守株人寬洪法性波瀾闊入海量沙枉沸唇


花前一笑喪單傳得髓分皮更可憐欲辨是非高壁壘強分迷悟困風煙誘人說有三乘旨叩己行無一事便大夢枕邊時喚醒畫樓終日罵青天


水窮山盡擔蘇肩趯破塵埋甕裏天沙苑好隨黃蝶舞蓼汀閒逐白鷗眠揭簾長慶空相語上樹香嚴亦自顛景致現成無管帶與誰同樂太平年


路頭踏過萬千層歇得狂心累轉增笛裏應聲微白鳳世間飛譽類青蠅敲門深夜堪聯譜立雪終朝可繼燈謂我無斯雄略志芥針投處也吞冰


先賢老大擾煙波天塹知予遠亦過落日投村青眼少空山問路白雲多鐘聲一塢尋松徑秋色千嵒上竹坡菴主此時無定跡草鞋幾緉暗消磨


我自調心不借籌省緣循乞古規猷黃鸝語俏聽書閣白雪歌清辨酒樓夢熟千家隨物化春濃一缽與天遊垂裳秉鐸擔餘累肯把緇衣換綺裘


到處衝人若醉狂此時甘分老山蒼愛閒已愜寒苔屋閱世徒誇晝錦堂土硬鉏頭堪淬礪溪深杓柄可能長古磚磨拭堪成鏡待照嬰兒兩鬢霜


抗跡嵒阿不自由風驕水急強隨流身依南北同征鴈心逐高低任拙鳩顧我終慚搖玉麈逢時深可惜金甌雲門石路松陰裏悵望千山一片秋


豐筵荒席已同群詎埒甘辛悚異聞作息暑寒洵有致精麤粥飯理無分純全兩足尊調御標幟諸仁載逸勤後夜雞鳴常自省先賢版籍與誰云


孤蹤百堞飽風霜己事深求遠故鄉抱疾到門詢地主悟言伏枕聽醫王違和此日心宜冷挺志他年道愈香老鶴形臞清入骨得閒拭目看斜陽


龐眉清夜歎龍鍾遠託何能事宿舂海上無方醫白髮山中有眼看青松冷情可信安心法決意應高出世蹤電影漚花知不久饑餐渴飲好相從


欲辦平生入此門當思盡力整乾坤負擔莫猒肩頭重遇物還須笑語溫人到中年青鬢少鶴歸深樹綠陰繁休將俠骨同雞肋鳴世云何答至恩


昔從斷臂敗家私難得門風似舊時花繡石頭妍御陌葉聯散木衍虯枝鷹揚氣概雖人稟豹變文章不自欺雞岫一燈傳汝去情鍾慧命鼎懸絲


輥入毬場日已深浮名無謂退為箴法門欲砥非剛骨世路將馳懶醉心清論不聞一語當摩頭多見二毛侵青山然諾從人往瓚老投機可共吟


溪山循歷苦追尋險道窮經路轉深莫問危亡與朝夕時中澤畔且行吟


岡巒重疊細思多陌上蹄涔是也麼塵劫到今惟此物年來不必再疑他


墻外俄聽叫一聲愁雲飛散晚山青鮮妍毛色眼如漆豈是戴嵩畫得成


氣頑性烈總由渠鼻孔穿繩習自除此後更休嫌異類山南村北好同居


春疇處處可橫身不顧風麤撲面塵噇飽夕陽坡下臥高瞠碧眼看遊人


程途不遠即吾家灌木陰森麗彩霞牧笛吹歸牛背上故廬寒鸛正磨牙


綠樹穠陰正滿山我無牛牧任清閒周旋上下情難測焉有浮名落世間


曾知顛倒夢元空客路從今處處通漆桶夜深連底脫擬將何物播真宗


境界重重自立功何消作啞與妝聾年年好景此時節樹樹桃花映面紅


改頭換面出場來累及傍人笑滿腮說是說非成大錯金剛正眼幾時開


素襟深怨貯紅塵特到雲門一問真松影月華相共語亭亭不讓謫仙人


春催晴日過蕭然風約寒雲上渡船託問毘耶無恙否尚遲山閣細談禪


域中清論猒塵勞方外遊心興始高俄泛仙槎銀漢遠青松白晝響寒濤


夢殘槐國優場冷願入蓮邦眼界清安養亦知非久戀轉頭法苑是干城


蕭曹事業冰三尺陶謝風流月一天取捨知君無固必閻浮來往自翛然


金徽玉韻世難磨虛位浮榮水上波野鳥臨風歌楚些綠筠雨灑淚痕多


匡維世道賴宏才曲罷悲風忽地來慧業斯文當不朽凝神無復聽猿哀


短策敲門正有期忍將綺席散瑤墀遺音耿耿成千古渴愛難忘寫作詩


祖翁田地賴耕犁莫畏春疇沒脛泥肥瘠高低明歷歷先來後進要提攜


古德曾開百丈田演揚大義至今傳山僧佛法雖無得冷熱閒忙總現前


細簡傳燈標韙績作家多半種田翁苟非決志操方客定道雲門會撮空


隨心砍斫不由人只要家山認得真小壽當年曾破綻一言錯喚法王身


利刀橫按不抬眸緊縛勤挑第一籌最恐陰天風雨夕零星狼藉在山頭


此事難分俗與僧爭先努力上高層若逢狐魅潛蹤處斬盡纏人亂葛藤


芳春萬樣皆勤謹生銕三斤一把鋤古塚荒堆翻得轉盤中不怕少佳蔬


榮枯論事時人調損益由天古德標去穢刪蕪非失候自然惡種不生苗


土瘠曾來茄子小地肥從古菜苗長己躬事不重饒舌瓜熟疄頭自有香


正氣飛霜青眸閃電世道惟欽君臣斯鑒浮雲卷舒三界不戀千古追思如鏡照面


溯洙泗彌遠之源抱綱常倒地之憂知鼎移而無箸可借惟瑾戶而密葆如鳩義醇古道韻度虛舟榮名輕於脫屣墮甑曾不回頭湘浦混漁樵之跡蕭然爭風月之籌適性時則藻飾萬物忘機處則狎翫群鷗越格行藏既精直指之究踏翻泉缽更尋方外之儔君所謂與大年無盡同途而合轍若將西河獅子兜率老我不敢侔


韻以純美致響麝以潛秘有香謙以後為益德以退為良聲色堆頭轉步般若叢裏翱翔以道彌綸橫風月之笛以時磅礡披鳧鷖之裳視功名其漚蕊玩秋水以蒙莊幅巾葉艇岸柳堤楊聽鳥啼清晝翛然與世相忘


教海中摸得半邊鼻孔禪河裏失下兩莖眉毛青獅日吼義虎夜號為愛松間石上埽除蟻穴蜂巢語兒溪坐觀成敗天台山淡抹輕描道伴交肩過略無情況只平呼云天均天均酌水于暮獻花于朝久之自見我風標


清臞類鶴溫妍似旭僧中之英石間之玉搜古德腳根不被他謾觀時人韻致深以自勗惟喜嵒穴而盤桓肯受尊貴之拘束山光青水色綠適時行不時伏含秋眼碧大於天坐看紛紛笑逐鹿


性澹沙鷗氣挺霜竹毘贊法王匪辭煩燠思追古靈揩背遺風相隨鴻跡盡瘁勞碌要得矯步玲瓏且到人牛忘牧青鬢將斑白駒飛速心事短長應自知不消絮語重叮囑


雙眼炯如心期黃鵠無字貝多日不猒讀以空揄揚口吻俱肅此中有句大難相續猗歟侍者亦自拔俗恣其喜悅焚香致祝履道乘時萬福萬福


白石磷磷松聲謖謖坐以盤桓光飛清旭以道粹躬經不須讀高懸畫閣眾同瞻遠山青兮流水綠


身似浮雲髮如白雪隨遇而安順緣而歇坐石思惟想有妙訣明珠在掌行不亂轍誰是其人宗一老衲


粹美如珵雄猛似虎三十之齡萬事皆妥教而入禪可乎不可看罷無字經好著逍遙譜飯熟既多時已知燈是火雲月溪山即我家青松白鶴相為伍劫石春秋不須細數


同心則萬事有準共力則一法無遺道人活計別有權宜力不曾費心無所思眉毛上橫鼻孔下垂談笑而樹宗猷之本晏坐而擴梵宇之基或未見者誰能信之皓月星攢麗可掬圖畫高懸無盡時


彝倫蓍鑑寒際纖裀經滄桑而風儀如舊涉夷險而襟度恒新世隘罔堪惟臨以德物淪俾艷允溢以仁嵒桂香清雅奏古稀之曲秋蟾影麗觴稱誕育之辰雙溪之逸叟山野之故人援毫擬可祝皆為有量因謂數于瞿曇細末之塵而是謂齊于莊生不凋之椿而非聽其秩秩之螽斯仰瞻推取任千古而無垠


意有一缽高人之淡忘韻有五柳先生之洪亮世雖遷改而不移步趨時所崢嶸而優以雅量貴其道也鬚髮奚為粹其志焉浮榮豈望白石青松坐倚相向茗有清香物無得喪祖師意世諦義激揚酬唱東林之風西竺之盟江子皓生南澗和尚


骨若霜嵒之峭氣如春風之穆和雅曲於明覺之庭響清音於曹山之麓正期神駿遠馳所怪收韁甚速有馥餘馨勤爾追逐日午月圓時是伊真面目


鬢在霜前自杲神於雪後踰清灨水灘頭驚回蝶夢雲門山裏聽徹猿聲萬事不求也青苔布地孤村坐斷兮白鳥忘情寧使鮮魚爛壞不隨短敗同行君不見牛糞火裏煨芋子馨香滋味久傳名


青松作蓋白石可依是非杳絕兀坐忘機只恐性情不長久山頭又約野雲飛


有金剛不壞之體性經盤錯而匪渝拌叢林遠大之身心當逆順而勿懼聞時千奇百怪似可驚疑行處七高八低曾無怨惡箇中的旨已盡分明格外風光指揮如意石邊獨坐意悠悠閒看浮雲朝與暮


秋月方顏溫醇入骨厥量有容其言無飾披襟獨坐逞憨布袋之風流淡漠怡情儼住山翁之本色打顛狗不捏烏藤趕癡蠅安搖白拂既無事業可為欲贊如何下筆寫盡伽陀一字無苕帚開花香馞馞


面帶煙霞痕骨有峰巒色時光臨暮年豪興猶未息不耐學枯禪懶與狎狂逸一句妙伽陀終身莫肯易線斷忽珠拋生平志已得以此遺後賢瞻仰而取則


福城之東吳涇之北有哲人焉僧中模則濤響徹其玄音松高見其顏色說實語必後生可規挽頹風則先賢是式志同道合者謂真燈照世以詠歌性氣差異者雖終日相逢敢保道箇不識


千尋石壁一帶溪流獨行無伴舒卷自由我笑渠便宜討盡人羨他樂以忘憂八百珠償口業債西方好景不思求


深靜若淵溫醇如旭大有來由本無拘束世途孔隘人競而爭古道甚寬我讓而穆花木幽清溪漾綠樂在其中己自知詩一卷不須讀有問其誰此是龍公真面目


挺若山松澄如清泚語溪英標緇林綱紀法苑雍容時流所倚妙香開基棄之獘屣梵行霜飛孝為宗旨慈德洋溢孰不仰止遺烈餘芬偉公繼美我作贊辭可補僧史


心直如弦德純於綺袈裟搭半肩語默全規矩如意手執天花亂飛無累神怡至人宗旨我到定陽可述可傳尊宿之名曾聞此矣


勉於己躬就勞舍逸毀譽合宜容以其默和爾從時法無固必山路深幽松陰覆石縱意所如月明秋色咦停眸天外想伊人不知誰是真相識


冰雪為心溫慈成性德量有容柔和無諍臘樹彌高戒珠瑩淨坐而所思夢幻自鏡道在何求行解相應恂恂訓徒法法嚴正總持家聲垂芳大慶面目儼然更無餘詠


丹桂香飄青松影碧兀爾忘緣超然自得參知識險難莫辭念彌陀閒忙不易看富貴是漚花視身世等夢宅盛德真風世已傳兒孫不用重鐫石


襟度汪洋眉稜朗霽百埃涅而非渝千礪磨而愈銳不羨杯中醽醁有至德可以醉心不理絃上宮商有逸韻可以響世所立如有卓然向道匪埒同異智操般若之神劍瑩金剛之利蓋本乎白業元賓風流俊彥抑豈肯夢裏營營分蕉下之斃鹿而以為得計哉


捷若鴻飛臞同鶴瘦面有煙霞胸無應垢即俗示真記授靈鷲蕭蕭野服譽謝當途落落襟懷夢恬清畫據石而談此意孰究羽扇頻搖仁風裕後閱變滄桑目空宇宙青水綠波朝溶夕溜獨羨文鳧湜沚如舊何人兮識君心白雲兮機相扣


蕉下斃鹿世所必諍蠅頭微利人所必競洵之浦君所趨獨異視富貴等浮雲羅丘壑於胸次謂研道龐蘊家風謂居塵陶潛逸志不矜玉樹之歡娛高蹈林泉之幽致拄杖有舌說盡妙義居士無聞老衲無示庶幾乎方外深知法中臭味


般若園中果熟飄香實靈峰深下之種煩惱海裏收帆轉棹蓋出塵雅度之儔慈容藹藹至性悠悠繼祖續燈有賢子頹瀾將砥衍宗猷子以揆法姪請


靈根夙植標格軼倫絃斷云早培孤苦辛披緇稟志雪柏霜筠如饑嗜道似幻視身德輝流遠秋月一輪子大機禪人請


炯也青眸皤然皓首不實所無能空諸有素位以自行仁慈而啟後為愚菴裔衍奕葉之宗猷披古佛衣提出塵之綱紐借片石時可應機倩高松日為震吼妙語驚人浩且長同儔更有知音否


德厚於地無物不載風拂蘭叢香飛世界自慶耆年熏修匪懈母子相憶金仙遺誡大夜夢醒出塵勞外繩繩仰瞻虛空不壞


以堅密身示柔順體育物如春稟心似矢起後無慚出塵有旨世出世間事盡善亦盡美莫問春秋是幾多摩尼一貫無終始


柔和稟志淑順持身積慈導物累德富鄰婉言悟俗飾智研真信心日益挹道時珍凡花有謝優曇方新獨尊無比億劫常春蓮臺上品何足以論

