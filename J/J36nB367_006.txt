嘉興大藏經（新文豐版）數位版, No. B367 寂光豁禪師語錄


數年投寄賴叢林一旦無風起浪痕隱卻波濤莫隱處縱橫方解報慈尊


塵寰看破涉慈舟大洞陽光釋我憂恩峻南山無可極德深東海擬何酬芒鞋緊俏尋茅屋拄杖頻揮徹困流應物時行充宇宙呈橈鼓棹渡滄洲


勞勞千里省師歸雨色溪聲逐四圍帶累芒鞋皮欲破花香啼鳥送雲飛


止水懸虛運森羅影現中風淳濤怒息電卷洗晴空雲葉泛來得煙萍在處通頭頭高著眼永壽樂明翁


善政聲先著民歡百世香翠屏舒化日跪象列滄浪席上瓊仙集雲端瑞鶴翔添籌盈海屋濟濟慶遐昌


乘物遊心處高操嶺上松嗚琴敷治化削木佐淳風地暖陽和泰天涼雨澤功民懽呼在道都慶大椿翁


貌古神清健翩翩賣少年眉毫撐碧漢鼻孔廓虛玄劫石輕衣固芥城壽算堅聊伸今日意慶祝畫堂前


年年此日逢初度濟濟瑤階僊列步托出匡廬作壽山雲霄佳氣悠悠吐


千朵雲封一小丘閒身得寓此峰頭葵忱來祝南山壽爇炷清香動地流


三三九九八千一非九非三非是一浩劫算來尚未清個中壽量誰能識


老年心放愛林泉仰護弘持樂性天倣古華封三祝事遐同鹿鶴十洲僊


桀出高梁撐大廈四方黎庶盡依攜鉤輈尚有面南志丈夫豈無戀舊棲虎噴一聲隳獸膽龍翔九萬捧鸞輗老天若肯存先室報負忠肝冠日齊


祖庭話別兩悽悽我自南兮君自西虎錫騰空分戰馬龍盂渡水布雲霓層巖坐抱冰霜月六合頻撾響鼓鼙入水入泥揮白棒青天電閃迅雷機


數年相共戰法場高梁山裏傲寒霜兩居異地懷今日好看紅輪轉太蒼


拽杖春歸柳線長滿園桃李噴花香風雲聚散無堪贈一語摽名定紀綱


花笑鳥吟輕風舞柳散人懷樂國士歌酒普應高低不分妍醜時常覿面覓之曷有空劫今時一音迭吼雲拖五色雨潤林藪莫把蟛蜞喚為蝌蚪青山疊疊綠水瀏瀏豁達如是名曰逸叟


天地為廬作箇關封疆把定日翛然有時拋餌錦江上獲得獰龍出大淵


溯水南歸萬里舟錦城卓錫日悠悠一莖艸上瓊樓現自有龍天推出頭


斗室書千卷胸藏錦繡篇梅顛春信報獨占百花先


茅屋橫斜壁潺潺水吐湄松花充缽用荷葉代衣資供峙人難陟旋雲鳥共怡風聲回谷口曉夜露玄吹


數載攖寧卓志孤孳孳為善若雙無蜀山風月情偏美燕地英名負哲圖葛杖聞雷奔宇宙陶梭吐霧躍天衢此回書債方堪賞德合尊卑始困蘇


搖拽煙雲結上方茅菴初搆乳峰傍虛堂懸軸無紋像特地頻紛花雨香萬籟春臺談不二滿壺珂月對誰張等閑若作境來會三十山藤劈脊揚


七尺烏藤點囟門渾身血濺徹迷雲眼光照破四洲夢口笑舒張竺土墳全殺全生機顯密雙收雙放藏無文西來大用千年詠落落圓音遍界聞


湖村放出瑞根苗英貌逸從格外超片片輕雲醉蔓渚瀟瀟薄籟帶珠飄錦鱗翡翠爭穿巷玉露冰肌賽色嬌任意滄波迎皓月天然活計孰同條


當年風雨好從星鼎足山河蘊秀青綠水灣環垂玉帶碧雲曲折遶朱屏磨礱砥礪推昆仲摽奪聯芳耀祖亭遙羨洞中風景好援毫慢興悼賢靈


參天文煥冠疏星萬象森然潑黛青排嶽窮岑彌峻壑摩霄疊嶂擁南屏蓮生綠沼呈佳氣桂發丹巖吐秀亭地勝才華勳業遠大名垂世在公靈


良夜平江浴萬星軒窗遙對數峰青讀書巖畔藏三傑閬水城邊插錦屏養就翔龍登月窟從容跨鳳出雲亭經綸獨占連鰲首何是山川氣聚靈


母將形質論親疏特詣松門適歲除幸酌椒觴憐後飲操觚詩句愧先書婆心耿耿通吳淛靈覺昭昭啟運初疑是勤翁今再出歡呼滿院徹衢廬


物我翛然意自賒和風解凍醒霜花梅飄香氣含雲影雨過豐枝帶露鴉節候平分新舊面情緣淡薄遠週遮迷方客子忘寒暑大似浮萍到處家


阿形颯颯杳無儔萬象森羅俱偃頭老子擬游函谷去恰宜乘勢駕青牛


玉骨天資迥莫儔怡然笑傲占枝頭牧童也羨生知意移卻時辰去放牛


一色乾坤鎖故儔飛花六出舞檐頭山童怯冷微開戶恍認銀山作白牛


誰鏡高提覓侶儔玲瓏八面顯千頭神仙妙術無逃跡難照溈山水牯牛


儒釋偕來荒院頭風梳黃葉越三秋猿吟清韻傳幽谷虎嘯威聲震斗牛樵子雲邊丁伐木漁翁江上泛輕舟休云執業名殊異一道含通百億州


屋後千竿持大節搖紅燭影歲除歸東風透戶傳新令梅柳窺春暗動機


春花秋月夏蒸炎冬雪繽紛又一年龍臥碧潭全己德鵬搏蒼漢出群賢休教眼底依俙過試看鬢鬈抽白焉四序回觀如轉輻嬾牛快快痛加鞭


千里親兄德徐行把句敲芒鞋踏淺艸短杖拗輕包近座沾春入香風撲面飄相逢無箇事握手話同條


聞說瓜皮句名垂蹟未消山眉舒翠黛石腳阻狂潮綠竹搖蒼漢喬松撼碧霄何年摽景致遊士樂陶陶


東風工化疾解凍悉春深弱柳翻晴蝶夭桃喚雨禽龍翔任澤物豹隱務棲心飛轡如流水誰能惜寸陰


朋邀臨艷賞風遞襲人香葉綠高低秀花紅爛熳芳金蜂噰對對粉蝶舞雙雙休賣春熙色豈同逐見張


極目靜雲寺凌空壓岱東傲霜君子柏夾道大夫松不減岷峨致猶吞巫峽風古今騷雅士難免賦題中


何時開霽色免阻客征游僊子登銀闕雨師跨碧蚪嵐煙沖練去霾氣帶雲流松檜似爭巧香飄醉滿裘


彷徨塵世外俯下悉清滔石靜潮來緩林疏風怒號煙嵐浮嶺半樓閣占山囂極目周千里身騰在九皋


岑樓一望接天荒聞說從前建大唐盛世高華堪射日亂離寥落謾炎涼千年舊制惟公舉百代曜靈在聖揚暮雨朝風搖鐵馬歷來夷險寓滄浪


神交咫尺話難言幾度蹁躚履不前若得淵明尋舊約我來相共樂餘年


卓志雖高莫放逸坳堂豈肯困英資圖南九萬搏風日好向法門作護持


支笻扶滑問前津足底芒鞋跳競踏破澄潭空界月宜堪依舊入深雲


碧巖未鑿敢誰擬鑿破碧巖漏本形為與人天留榜樣至今無地可藏身


昨夜寒風襲我懷曉來園見破梅胎群芳未放君何早獨占枝頭鬥雪開


散步尋幽問水蓮忽聞漁父指西煙滄浪款乃歌聲發何去桃源覓洞天


戰國功臣鑿此池每邀明月賦新詩王綱宋代曾疏塞贏得聲名天下知


峭壁磷磷萬仞高千峰環擁動吟豪嚦嘹鴈陣難收翼款乃滄浪易放嗷虎嘯巖臺風詠谷龍吟潭洞霧凝濤舉頭溢目乾坤小穩坐煙波一葉艞


萬類凋然時令迫霜寒風凜太嚴威巖松傲骨丰姿秀嶺柏怡神雅態菲澗水漣漪鋪錦繡梅梢含氣吐珠璣每觀物化榮枯事節操安能運可推


清霽初升上北真瘦松寒谷霧猶紛平岡積氣流丹彩曲水生風泛錦文登嶺芒鞋開沍雪入林衫袖拂眠雲殘碑古碣明公句舌底喃喃到日曛


梵王宮涌古江頭渡險為橋不用舟四面軒窗臨碧水一潭星月泛金毬煙村隔岸飛塵遠翠壁重危入徑幽時納濤浪翻瀾舌無情說法日悠悠


昔年曾距此峰巒一度相逢一度懽珍重金湯高著眼書樓風詠古今傳


贐物隨家豐儉施雲停折柳意栖栖高枝蟬囀添離恨短棹鷁飛謾渡溪兩岸煙花爭入袖一林風月漏穿褆此回惡息如何說踏破芒鞋腳露泥


日暖風和氣象新鶯啼燕語啟春耕頭頭證入無為海物物拈來盡妙英合掌擎拳休擬議踊身翹足展家聲我儂于此渾神化了達隨緣本現成


長竿疊疊傍雲隈引得滴溜下翠臺地潤咸生亨物表天清靈液益枯回不勞角徵宮商操安用管絃簫笛來韻外分明誰薦旨源頭活動日悠哉


空際風雷作陰霾幾萬家沛然轉碧落石裂泛流沙禾菽連根徒黍麻委榦丫漩濤驚拍岸浩蕩洸無涯滂濞如野馬潎洌若奔蛇好德惟天遠人行愧可嗟頑心休再滑神應有千差


禾菽將登惡籟過顛連困質偃泥多愁雲靉靆垂空界怨雨彌流泛碧波地轉陰霾澄漫嶂天回曞日照婆娑蒼生不古感昭應好把晨昏著意磨


踏翠迎春信梅香何處開呼童摽指去與我折枝來


龍淵深處徹根源一派悠悠出洞天懸空瀑布銀河落就地翻騰透遠川不施短綆臨巨浸呼童支筧到廚前行人沃味回焦腑游鱗得勢鼓嵐煙激石潺潺聲長演碧玉森森武陵仙非竹非絲盈兩耳樂心樂性足翩躚琴音自有天然妙未許客來把手彈


玉樹傳芳在半秋今之巧日綻初頭陰陽頓錯誠難測靄靄香浮百尺樓


芳質緣何媚早秋遊蜂對對鬧枝頭爾曹珍重娘生鼻休逐馨香倚玉樓


痛念無聞又是秋清光別放占檐頭瓊葩不共群花發一度風飄一渡樓


己事弗明兩鬢秋寥寥冷坐客窗頭猛然覷破凡花夢長笑一聲上畫樓


吾無隱爾論當秋捩轉香飄貫鼻頭山谷一聞晦祖教豁開心眼洞彌樓


歲月如流蚤復秋英花秀蒂已擎頭西風習習過林埜天散清香到客樓


梅發冬兮桂發秋寒溫物類待抽頭為人困達推時運何是攢眉望鳳樓


暑退涼生屆孟秋木樨爛熳噴心頭不師心處為心祖默識清香未兆樓


閑撐日月過春秋裊裊風來暗點頭無限天機俱漏洩狼狼藉藉滿臺樓


芳叢冉冉海天秋撥霧沖雲走出頭玉闕梵宮由我住時來風送繞瓊樓


高峰屼出重霄挂錫當年寄寂寥再步雲煙披一笑魚龍驚起浪來潮


聞道圭峰晉里人龍池夜雨蹟猶新禪源理行傳燈載撰疏靈文宇宙遵荷澤家聲聲價重師安學且且淵漘自傳心印垂千古未識誰能繼祖燈


祥雲深鎖古招提雪老孤峰曾此住煆鍊紅爐機出機輝煌紺殿露非露碧流投澗魚躍藻修竹揚軒龍攫霧憶昔靈山付囑時頹風復舉神人護


幾株雲樹蔭門牆紫燕穿雲入畫梁雨過松筠增秀色風來桃李遞馨香雖無情緒迎春艷卻讀傳燈向暴陽愛盡執消茵蓐煖道濃何在錦衣裳


東嶺舁松北院栽披蓑冒雨帶雲迴林泉摽境連陰徑湖水澄渟一鑑開峭壁垂藤猿躑去藩垣磐石鳥翔來灰心每向從緣得片片飛花點綠苔


煙霞結處隱禪林直道穿雲列壑深雪積虛明長夜月風傳谷應自然琴牆頭松詠無生曲巖畔泉吟湛寂心潦倒山房渾過日未聞朝事幾經今


眠雲破衲道流家百沸龍涎陸羽茶霧重南山豹變彩雷驚平地象紋牙四圍脩竹千竿翠幾樹碧桃萬點花物亦沾春增鬱媚人間那得富無奢


泉石逍遙得意便胸頭隱隱弗成眠煙花夾岸江搖彩風日臨軒竹影遷百舌關關機露密滿腔歷歷悟愈穿逢緣但得空諸見不費艸鞋半個錢


長空一色沒高低春寄池邊柳線齊風鼓漁磯聲入座雨封蟻穴亂銜泥忘山見道休云悟苦海情波莫謂迷理極大都無比喻吾家猶在水雲西


浪跡深山入市廛蝸名浮利了無干微塵收攝千方境至理彌綸一界天冷眼覷穿清晝夢和風熏發覺池蓮笑他多少沉酣客百歲那能頃刻閑


昨夜東風遍界揚無邊艸木破條章梅梢吐玉機先動柳眼拖金意欲長閒去優游觀節候偶來尋訪過雲堂茗爐就日沾和氣水乳歡然共此光


窮巒浪宿一身閒坦蕩忘緣釋所攀嬾聽鵓鳩呼霽雨愛跨黃犢度松關鄰僧隔澗相箴約別壑顛橋啟迪還休向此間藏魯拙開條夷路濟人天


蕭散幽棲息慮竮逢緣遇物意猶醒雪飛千里光搖碧雲鎖長空掩戶青葉落打窗驚宿鳥風行滿閣奏懸鈴無情歷歷任麼道怎奈游人不解聽


夜漏俄聆空雨瀟清燈吐燄伴渠寥簷前滴凍銀珠墜屋後瓊枝玉液敲風卷蓬簾忘定動寒回枕簟覺過腰長舒兩足渾閑事失曉翔陽上岳梢


溥雨初晴霧未開含藏萬物等陽來雲封千嶂連霄漢月映洪波滾玉階杜宇高催農意惱牧歌頻和客思回頂門慧日揚暉色八極光清曉翠臺


茅屋深深十數僧逃名寄跡適生平不除妄想求精進那蓄貪嗔漬我裎水體豈知歸就下月帆罔意萬家明空諸一切無餘事閒放雙眸宇宙清


光陰迅若急潭舟人世懵然白了頭他過休將資舌柄己非牢把縱心收觀前恰似南柯夢覺後猶如水上漚達與五湖緇素客存誠慎念愧閻羅


疏埜樂深居詼諧任所之碧桃無蝶戀青嶂有猿啼


直筧泉流急疊巒日照遲客來忘語對握手笑嘻嘻


樂道在雲岑逢緣示此心泉聲吞石吼鳥語隔江吟


雨過松揮淚風來竹嘶琴圓通明歷歷幾箇是知音


清籟空山冷碧梧月轉東柳橋花泣露茅舍竹玲瓏


隱隱蛩聲唧涓涓水活淙無心聯雅韻物物盡流通


花梢泣露含煙翠樹杪迎風帶霧青四壁瀟瀟雨欲作雲遮茅舍暗窗櫺


幽居何事日耽耽每有雲來覆艸菴客至籬邊尋舍入猶聞犬吠在煙嵐


花自芳兮艸自青巖泉滴凍操玄音石金絲竹難堪和留與幽人適道心

