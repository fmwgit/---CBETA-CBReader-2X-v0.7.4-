嘉興大藏經（新文豐版）數位版, No. B300 朝宗禪師語錄


奇哉此何日今古道皆同當午明星現銀臺光已通向上並無事頭頭絕見聞那來心外法拈出盡從君


禪和大事未曾徹奔南走北幾時休不如今日回西蜀故人故里莫他求


頭頭法法用全該殺活臨機絕所陪肯將實法相傳授辜負當年臭落腮


自家兩眼明如日鑿壁偷光紙上詢驀地返觀何太近大千經卷一微塵


出家志願要爭先莫待明年與後年曠劫塵根一刀斷一毛一髮利人天


寅初來問做工夫只者工夫會也無若更遲疑遍參去諸方禪道滿山湖


三賢十聖未明宗直指繇來那涉功地一聲善超入時清何處不從容


萬法朗然何思何慮擬欲攝心無本可據我今為汝書此言只此便是攝心處


昔年曾罵君三日今日重逢劈脊椎佛法那來恁麼糙從茲切莫更相隨


四大本空五陰非有赤心片片為君剖縱使傾湫倒嶽來也知蝦跳不出斗咦猴愁摟搜頭狗走抖擻口


觸背俱非分明直指間不容髮擬思即死轉身吐氣更郎當佛法何曾是如此畢竟如何問取傅居士


參禪切莫住途程二六時中驀直行一日腳跟親點地原來步步契無生


觸背俱非直舉揚拈來毫不費商量機前有路如山嶽突出千峰孰敢當


兄毅弟弘兄大弟小賓主歷然無餘無少灼然平等法門莫逐世間順倒


一把鋤頭一把鐮山中活計弗須添豈言報荅深恩處定在人間椎拂拈


諸衲休將澹泊嫌山中柴米有鋤鐮最堪遍地蕨根老水碓春來好換鹽


夜來一覺到天光爬起身來日已橫薄薄兩餐瓔珞粥閉門正好上眠床


文殊座踞玉屏峰俯視諸山天際窮長嘯一聲遐邇震那知身只在山中


白浪堆中零碎洲半疑海島半山丘一回佇望雲端下笑殺當年藥汞流


掉臂過關去全身把要關如何是關鼻直眉彎只如恁麼道是過關是把關簡點得清楚非干石耳山


溥蔭化米供溥蔭一身一口自相稱特來要我做檀那四句伽陀無少剩


寺田難免朝廷課僧役多應檀越當莫得又教收割後出山持疏化齋糧


東拋西擲誰為指南百不可取一無所堪饑餐渴飲終日憨憨等閒撥著無多子前三三與後三三


咄咄古今天地是何物雙眼圓明爍太虛一切聖賢如電拂咄咄一大藏教註不及釋迦彌勒是他奴觸不得兮背不得咄咄截斷上流莫輕忽直須參透咄咄禪不枉號之曰咄咄


見聞覺知只可一度覿面全提當陽無路咄三斤麻一疋布


相逢鐵面痛加錐余亦勿慳兩道眉一點遲疑千萬里君當自薦更憑誰


本無一著原無別調杲日當空處處晃曜拶著當頭便一錐只為與通向上竅若箇獅兒肯後隨倒翻筋斗風前掉


兩扇柴扉竟日關白雲深處鎖連環版聲三下通消息賓主門開見笑顏


卷未手執一部已旋字未目睹萬言已詮參乎一唯有甚相傳堪笑曾公蛇畫足錯教後代口流涎


自反而縮君子慎獨兩端竭處是何面目仰鑽　萬好參求勿用揠苗仁在熟充實光輝化入神天地　兮萬物育


參禪為生死非是要奇特君乃大丈夫勿須學軌則果然到家人千聖渾莫測有時截上流銀山與鐵壁有時放一線舌尖血滴滴轉變在臨機豈云有格式執見未消融腳跟浮逼逼將謂門庭是棒喝只恐驢年猶未徹我爾同門箇弟兄不辭截舌向君說


參禪只要解心絕解心絕時生死徹聖凡夢醒悉蠲除獨步大方無軌轍


參禪參透本來人莫向身中認識神一念不生三際斷一毛端現法王身


不慕王侯不學仙一瓢一衲度餘年世間多少茫茫者道我曾參佛祖禪


全機獨露誰能領一著相應唯自知坐斷碧峰千萬疊從教白醭嘴邊泥


禪機獅踞地文勢鶴盤空愧我兩無涉橫身俯仰中


踏盡中峰上玅峰斷崖有路足難通莫言三祖多奇特歸語知音黃海東


不從天目看將來那得奇巒別眼開果到軒轅親歷他數千年事不須猜


劈面一掌提正令按劍當軒誰敢近獨許諸根穎脫人豁開頂眼無餘分


劈面一掌提正令缽盂不用重安柄巍巍坐斷主人翁生佛古今齊聽命


劈面一掌令全提兩腳雙雙入汙泥假饒更有通天路丹鳳何堪誇錦雞


劈面一掌令全提白浪滔天佛祖迷撩起便行猶鈍置阿誰能布斷崖梯


能見能聞認賊為子不見不聞全身墮死只如戒脊乎其所不睹恐懼乎其所不聞意作麼生咄吾無隱乎爾


描也描不成畫也畫不就徹底掀翻已成逗漏那堪數量號三玄大似惡言當面咒七百餘年傳至今等閒拈出誰能搆除是吾家出格兒人天祖佛無窠臼吾今書此意無他名實稱時須自透


今年貧勝去年貧瓢杖如何不去身但得無錢能買者不消分付屬他人


布袋南泉與趙州指天指地為君酬分明三祖一時現何用茫茫更別求


覿體示君君不燭猶覓丹青描數軸縱然描得十分成錯過自家真面目


人王尊與法王尊在在何曾昧己真昔日趙州年老邁盡將家計一時陳


從來箇事無差別貴賤咸須據本因珍重琉球賢國主莫忘自利利諸人


生在王家天然尊貴玉葉金枝文經武緯巍巍堂堂了無忌諱面目本如請勿自昧


圓覺自性空假即中如珠在盤八面玲瓏千差萬別一脈靈通勿從他覓盡在爾躬


自覺覺他別無奇特一念回光便同本得公其覺之直下勿惑本自不迷得亦無得


盡大地人同一鼻根行香一片法界普薰誰言證得圓通門直下毫無氣息存


問道須知學道因棒頭點處絕疏親頂門一日如開眼大地繇來沒兩人


獨立無依法界身東西南北自來賓無端瞥起成雙橛辜負毘耶多口人


一段天真透頂門絕凡絕聖獨為尊塵塵剎剎皆宣演觸目須知道已存


即心即佛雪上霜非佛非心負檀德分付春風仔細吹柳絲蕩漾如機織


人人有座空王殿四面無門我獨居出入不教蹤蹟現那知潘閬倒騎驢


漫道曹溪便是源朝宗乃見地為尊大千本自毫端出萬派今歸一滴存法席喜逢龍象集鈍機驚見電雷奔千年祖室惟重整一任狐涎吐又吞


此道何須圯上編諸方自背有偏全山僧惟據本來令盧祖陳孫孰後前


袈裟一展立基先誰不於今仰昔賢須信儼然猶一會不消更問是何年


無隱渾如帝網珠光光相攝炤無殊吾行與子是丘也子行與丘是子歟


人人覿體現前事爾亦何能隱爾乎不見當年黃魯直木樨香處便相符


割肝救母未稱孝忤逆聞雷方報恩世出世間奇特事當陽一句獨為尊


本來無處所擬住即成塵直下玄關透頭頭露本真


不著纖毫了無破綻直下承當一生事辦


箇事絕倫擬廓然等太虛全身離觸背日用自如如


唐之智梵之愚那箇男兒不丈夫憶昔罔明曾出定至今天下亂塗糊


選官登第出身處選佛繇來悟亦然觸背兩關親透得人間天上獨為先


暫到訶林椽下居隨宜說法盡成虛當陽一著憑誰舉為報檀那我自如


如入寶山空手回家家門前火把子直下不教毫髮存當陽獨露西來旨


沒有甚麼法與你教我如何寫得來無奈常常來逼勒便將此意為君開


碓嘴花開不待春一回踏處一回新曾聞米熟篩猶欠幾箇掀翻窠臼人


完得一萬事畢上下四維無等匹三乘五性箇中藏盡是虛名惟此實畢竟如何臘月初九日


生死場中站立腳是聖是凡俱不著一任橫揮與豎揮莫教蛙步曾移卻


頂門有眼炤天地腳下無塵絕古今一念未生前薦得佛魔何處更追尋


一聲觸著便惺惺箇裏誰知有渭涇聞寂聲消開隻眼卻於聞處現儀刑


世間事事有大體幾見如公得善裁孤掌難鳴年杖國三千里外負吾來


未解脊梁剛過鐵那堪筋骨軟如泥從來去住如弦直魔力雖強徒自迷


病從業生業從心生心原無心業從何起業既無起病從何來如斯會得懺法已窮通身慶快只你本容


了此老僧稱作觀立成禪侶號無心而今十指重又起獨破兩重荊棘林


須信無心真觀門何緣彼此苦爭論試看兩手交又處開闔何曾有半痕


為僧心了總輸僧今古高流履若冰珍重此行須猛覺莫教失念負南能


浮圖曾費崑岡石輝映雙江豈等閒八百年來無一縫層層露出白頭顏


層層迴迴白團團藏祖全身徹骨寒坐斷十方無取捨誰分玉石強名安


香山垢眼見瓊英社結東林萬億程惟有寶華無染汙瑤池捧出月三更


不起於座現諸威儀降尊就卑奔奔馳馳咦莫道眾生曾度得算來空累腳跟皮


聞昔九年坐今朝胡亦然只因無起相千古錯流傳


覿面不識何須面壁梁庭少室不住兩頭萬浪千波那堪中立他年隻履西歸獨有江上一枝十分春色何故聻原是震旦國裏物


杖頭挂木屐艸鞋平地立袋口撮不開遇物便求乞滿臉笑相迎行藏無定蹟知你是凡是聖是魔是佛十字街頭等箇人自己不知先著賊


正令全提殺活在手一刀兩斷阿誰知有人人都道未舉以前斬卻以後不知當面成過咎太平時節莫顢頇一一面南看北斗


威儀不缺戒律不持手執利刃身搭伽黎是麤是細有眼皆知聞說剛刀不斬無罪何須賣弄死貓頭兒


危坐竟日禪道不談將謂出人頭地誰知老邁不堪若不是手裏有些把柄如何掩得者滿面羞慚借問庭前柏樹子何似前三與後三


三年不鳴一鳴驚人自遭三頓毒到處害叢林黃河水自源頭濁惹得後代兒孫如獅子遊行直入狐狼野干之窟不動聲色而已大驚小怪藏竄無門咦夫是之謂道出常情


桐棺山頂曾開眼太白峰前瞎了休最有一般奇特處從來棒棒打人頭


七十七年住世二十六載開堂到底只是一棒惟教直下承當道德高追往古兒孫多遍諸方是處被人圖畫通身好醜難藏不肖今為題讚從來證父攘羊


者漢出頭太早惹得許多煩惱慣要呵罵諸方慣要東尋西討問禪禪既不知問道又無可道更要未舉以前一味胡揮亂造恁般性急為人如何活得到老


行棒不動手說法不開口謾云臨濟孫豈落瞿曇後未移蛙步入閩山不起於座藏北斗問渠端的是何人報道琉球國裏有


吾不自毀豈可自讚無讚無毀是名真讚

