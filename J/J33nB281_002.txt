嘉興大藏經（新文豐版）數位版, No. B281 壇溪梓舟船禪師語錄


持來寶劍最威雄引頸能摧萬刃鋒地一聲宇宙轉誰能到此覓形蹤


正令全提萬古傳將軍塞外絕妖氛太平本是將軍定不許將軍見太平


觸目分明何用參幾人到此落二三頭頭不是拿龍手敢教身光照百川


七八年來苦用工閒樵到此樂無窮泥牛踏破澄潭月萬象森羅露古風


衡山冷坐幾經秋踏碎磚頭白汗流鞭影橫行含諸像輕輕撥動百草頭


撩天鼻孔卻翻威劈面無容捲席歸不是如今閑家具無毛鐵鷂上天飛


心廓聞雷著一驚耳聾三日舌頭鳴雄峰虎口尋常事倒卷黃河徹底清


三頓橫開令自行還因漁父指前程風顛直到忤逆後聞者俄然心膽驚


理事掀翻棒下穿祖翁面目如然珍羞百味都傾盡石筍抽條分外鮮


千峰頂上任開口掀倒禪床坐北斗獅子露牙誰敢驅岩前石虎抱兒吼


自南自北往敲磕棒下無生迸出血萬里一條生鐵柱聲名不見勝奇絕


體究開言莫妄穿無言無說是真傳從來不見未生面古路無容豈動然


捲席聞雷徹底清孤蹤異目有何憑梅魂須放三分雪月映千江絕點塵


二十年來不假真燈籠露柱轉法輪擬申掩口無窮盡百草頭邊古佛心


事繁仍舊未曾休不是冤家不聚頭拂袖至今無可據變驢變馬自悠悠


見人便問意何然塵盡光生四海傳謾把繩頭穿鼻孔白雲微動笑青天


賊人識賊自稱名一片閑田萬像生朝夕不離家活計口吞佛祖不容情


誰人不愛賣風流若不知音曾肯休豈可尋聲逐色染龜毛數尺長雲頭


舉個拳頭探睡虎脫然跳在北斗水流竹密少人知出入獰龍大張口


卸卻干戈起息煙清風明月照靈筵羊頭狗肉親身喫氣味熏熏鼻撩天


通商作者海門州豈容討價弄虛頭買得沙盆傾刻盡歸來便作水牯牛


問捉猢猻不住雲返身個裏自成文是人便踵無中路免見琴音指示君


聞者豈容喪身髑髏跳煙塵識有猢猻穿鼻坐斷萬機波旬


無礙容留十有年風流古柏殿前栽抬頭一見徑山老明月清風送將來


孤峰能有幾人眠雲撞枕頭撲落穿無夢無聞齊落地泥牛吼動氣吞天


拈起竹篦百事全鼻頭尖上水連天展開無用真消息卻動阿師起半邊


破後打開沒意志唯恐築碎娘生鼻阿誰鼠豹露爪牙透出棺材氣味息


瞎瞎同條坐斷機何勞分座弄精魂張三李四問王老笑殺傍觀不二門


久侍無為露端的窟中牙爪雷轟靂南山雲起北山雨旭日風光照破壁


如是憤然第二日個中舒展露消息原來漏逗遍坤維桃花滿地多狼藉


念九年來枉用工燈繩斷落振虛空縱橫自在無餘事赤面文殊作正宗


火頭面目皮皺奪得棒頭賣弄鏡照全然無痕為人勤始勤終


不存鬼窟活如龍草偃風行恁西東九十六種齊坐斷青山卻在白雲中


早知燄燄是心光照破慈嫗佛海張示盡香亭空費力何勞几上畫圈彰


攜籃問著不曾離覿面相呈放過伊父母火焚親薦得灰飛煙滅報親慈


燈花一爆下禪床頭角崢嶸意氣香一笠含雲蓋不得誰知今日更郎當


三十棒施便抽身仍知諸佛喪奇神縱橫殺活分明事獨許巍巍太白真


全身放下牯牛身出入黃堂臥白雲食到口邊親下手拈來道處與君分


通玄峰頂露霜花結果圓成更不差融化古杭明月照身藏北斗遍天涯

