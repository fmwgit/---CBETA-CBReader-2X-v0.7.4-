嘉興大藏經（新文豐版）數位版, No. B224 嵩山野竹禪師錄


谿深勺柄三尺。水靜漁歌一灣。此事無人舉著。隨他狼藉松關。


佛見也須括去。是以乃可安閒。一身輕似雲葉。始得把茅住山。


鐘聲曉出千峰。秋雨夜來幾點。打著闍黎面門。可憐猶作空閃。


竹杖敲開頂盍。眼光映著眉毛。如何者裏難會。卻去尋李問桃。


一口缽盂放下。半閒茅屋隨緣。清泉爚孰三碗。力倦方床可眠。


靜住深山幾祀。不曾拓缽梁城。非衣己自知我。白米朝朝滿盈。


嵩山華木春煖。古寺雲煙靜深。放下蒲輪且坐。流鶯啼在西林。


頂門有眼須見。艸履無繩莫拋。信意行將過去。山中也好誅茅。


落日青楓江上。西來幾處漁樵。看他一種佛性。天然與理俱超。


椎殺山前石虎。打翻殿上鐙籠。不知何者為佛。但見日出海東。


春鶯啼上煙華。白雨傾來竹樹。打著心頭不知。要人指箇入路。


南來一衲瀟灑。荷葉翦成練衣。我欲相尋菴裏。元來拓缽未歸。


流水分明指上。高山迻在庭中。轉身一曲悽惋。灑灑柳霧松風。


蘆華一繫孤舟。便取白魚換酉。明月灣中自傾。醉來仍臥谿口。


瀟瀟灑灑平生。往往來來洞口。忽遇秦人兩語。回頭星已在罶。


金峰卓錫幽居。且種幾行松菊。松韻泠泠襲人。菊華徑徑香屋。


一支鬥雪開來。冷艷微微出朵。只恐佳人妒忌。任他煙霧深鎖。


直入千山萬山。管他兩谿三谿。有時大笑巖口。驚起林中竹雞。


一碗孤鐙殿上。清光與月爭明。小師好好挑撥。莫教非蛾死生。


飯食經行無別。揮豪壁上圖詩。雖然高士訶罵。識者心必韙之。


幽居日日清閒。不管聲名榮辱。山下雕胡一掌。三餐往往豐沃。


看盡聯峰集翠。峰頭猿鳥幾聲。日莫牛羊下去。松關纖月初明。


不到石霜奪笏。非從鐵甕輸帶。頓然崛起龐公。一吸西江絕瀨。


當日燒菴伎倆。龐家百艸風度。拈來勘驗龍蛇。便是生機一路。


缽盂不可安柄。竹杖何曾發櫱。放下手中盞兒。未常有物爭奪。


山翁終日杜門。不是猒煩應對。祇要人人共知。箇事全無向背。


油油出岫春雲。鬱鬱旁籬野艸。細看者箇生機。不消別去尋討。


下馬虎谿一笑。登樓見月高呼。總是清涼竟界。騎牛恐是文殊。


當囪幾樹黃梅。臨水數竿綠竹。梅上月來似霜。竹邊露墜如霂。


無頭無尾一物。能賓能主多般。山僧一味閒坐。梅雨一灣兩灣。


檐前細雨涔涔。山外水雲漠漠。且賞華茶兩鐺。閒來又上樓閣。


涼風吹亂芭蕉。細雨潤回荳蔻。便是山中佳趣。不妨高臥清晝。


瓦礫放光動地。東瓜說短道長。者箇句當不必。大家散步西廊。


王瓜棧上新燕。郁李支頭落英。不是知音莫道。恐他喚作閒情。


涔涔夜雨黃梅。漠漠水田黑犢。好箇風流不知。依然只是徐六。


鳥語啼來漏洩。山華看去無名。見聞若不黏著。十方可以橫行。


嵩山高臥雲室。免得勞勞送迎。有問如何是道。子鳺支上三更。


用修遺蹟苔厚。玄鑒禪房艸深。一段風流可惜。與君且酌東林。


桼園夢化蝴蜨。李伯晝成馬胎。二子不知妄相。如何道眼得開。


仲尼精一無比。老氏嬰兒絕倫。惟我瞿曇獨步。十方總是天真。


問我西來大意。塞鴻昨夜南飛。王君若也難會。更折一支紫薇。


仙凡一箇棋局。日月兩枚腐螢。倚檻看華看竹。不知春老山亭。


佛說無心最上。我云有物難群。閒來且蹋松景。未必隨他見聞。


蠟人幾度如冰。道者何曾有實。放下一棚是非。端然坐致深密。


三拜何曾得髓。一言已是遭賊。看來金屑雖貴。眼裏著他不得。


一滴虛空浸爛。何消滾滾瀟湘。道人笑我無實。我也未曾著忙。


不貴隋隄萬樹。亦非白蕅深香。若得末山伎倆。管他東土西方。


忽然昨夜秋砧。黃葉西飛滿林。一領鶉衣有在。何消瞥起驚心。


無琢無磨是道。有修有證非真。佛生兩路無別。你道誰疏誰親。


一翮翼翼碧漢。數聲清響前村。往來共我多日。月上待歸閉門。


理學知行合一。浮屠戒等三門。何謂禪宗之學。雪峰覆卻飯盆。


是道非道勿論。即心即佛無爭。只管掩室閒坐。從他涇渭濁清。


取得明珠在掌。不須別覓金丹。方知開合隨順。回首光生指耑。


三心開卻人眼。親到龍潭不曾。可惜都盧放過。任他隨處馮陵。


一箇西來印子。如今落在梁中。是誰摸著師紐。我也許他立功。


璉也尊為玉器。不如心玉為奇。非男非女之相。分付鐙籠不知。


青山一塢春雲。白水千群野鶩。莫將入道之源。落在見聞兩路。


學道貴乎無我。此言入道之原。嵩山不是饒舌。千聖從斯一門。


深悲象季澆漓。且旁南山打雀。不是風流衲僧。如何弄得手腳。


法印何曾祕密。心光如日當天。婆子若還識得。不須別問三玄。


要知龐子回向。拈取龜毛尺長。擿在東洋海裏。回頭百艸生光。


萬派東流入海。千山西向摩天。誰知成佛之訣。此處亦有生緣。


每見宋儒理學。也曾口口談禪。傳鐙雖有名字。未必心心了然。


你也馬頭截角。我方龜背括毛。笑倒貍奴白羖。何妨椎殺猿夔。


論道先須去妄。方才得近如來。然後拈起椎子。一下兩邊擊開。


曰聖曰凡假名。無脩無證光大。只饒萬里長江。不免似條襪帶。


說性說心伎倆。奪人奪竟生涯。嵩山一味閒坐。渴到起來鬻茶。


生死兩關如何。直下穿衣喫飯。有時唼著舌頭。好箇見成公案。


五柳先生好飲。如今好飲何妨。應知者點消息。也在三桮五觴。


心心欲學般若。見色聞聲若何。忽然跌落盆子。打碎山廚小鍋。


為君拈起苕帚。此處也須洞然。好箇機關不識。回頭只叫蒼天。


暑往寒來性海。歠茶飲水無生。日用尋常知得。不必問他淨名。


秋水長天一色。此中便是真如。黃華折得盈把。自在安閒有餘。


艸塘荷葉錢小。江岸柳梢線長。若問西來大意。不須別處商量。


山華山鬥額。菜海昆海談玄。龍女獻珠百顆。夜叉震動三千。


當日寶峰一喝。耳聾吐舌兩人。千古門風不別。誰是前身後身。


千山日煖樵歌。一水春晴釣艇。便是道人樂處。識來與佛齊等。


者箇如何說得。虛空未必能詮。當日李翱問道。止言月在青天。


臥龍沒甚生涯。惟有一條落藜。或問至道如何。拈起當頭便批。


才然豎起苕帚。人便謂余說禪。只如犢子搖尾。且道是玅是玄。


欲得不傳至道。只須斫斷根朱。軀中一物無取。方識眉山老蘇。


不與鐙籠共語。還仝露柱相娛。識得其中玅理。便為了事凡夫。


秋清雲吐明月。水淨光生蚌珠。一段天真不識。請看鷺宿平湖。


靜處坐觀物化。怡然自有真如。粗心不得涯際。五眼未能一窺。


素履安然進道。不知幾度春秋。審君非是機鈍。入路難將力求。


竹裏艸亭僻淨。谿邊石徑幽深。居來始猒塵俗。烹茶獨箇彈琴。


埽石高眠白晝。曳笻又向青山。若非世外人物。未必能知此間。


居山須遠塵俗。談道莫生妄言。此是高人法式。亦為成佛之根。


過去之言過去。今朝之事今朝。看來無甚關切。且向嵩山挂瓢。


因行不妨掉臂。迻松也得茯苓。返身識得家寶。一切煩惱自寧。


不識金剛玅體。無明窟裏回轉。此番為女敲開。處處身光大顯。


春山疊疊青嶂。漁唱聲聲水涯。達者風流洩洩。往來蹋碎煙華。


廣大如天普盍。煇光似日常明。者箇果然會得。何妨坐臥經行。


一毛耑上天地。百艸頭邊祖師。不是其人莫說。恐他笑殺雙眉。


好箇見成法句。如何賢者無聞。吾儕不惜脣舌。是非還他莫分。


大道本無依倚。真如何用談論。江清月白之夜。一曲高歌石門。


浩浩紅塵有佛。瑩瑩白玉無瑕。道人莫合雙眼。此物何曾正邪。


何常佛性南北。管甚寤迷兩條。只要單刀入去。從前心垢全消。


棒下不能領旨。且看拋下油餈。有時摸著巴鼻。始笑臥龍古錐。


嶽林一箇神通。終日嗤嗤自笑。布袋向人解開。何曾有點玄玅。


世尊有箇三昧。石女偏然寶惜。女也不妨眼開。看他是甚蹤跡。


欲知衰世津梁。祇是手中拂柄。此處不消佇思。翻然寤得真淨。


階前石是真機。不別淨名一默。如何更問嵩山。歸去黑山捉賊。


梁山天半嵯峨。黑水江心怒吼。少室真機漏洩。木人空裏招手。


幾樹寒梅厭雪。千竿修竹搖晴。分明好箇歸路。何用雷奔一聲。


才言入路分明。露柱嗤嗤笑倒。不若支鐺鬻茶。管他天色遲早。


不隨語默流轉。脫去是非兩岐。方寸全無一物。不知月上華支。


海上月光炯炯。樹閒華景微微。文殊老子三昧。知得全拋是非。


瀟瀟華雨春岸。漠漠香風艸塘。不是瞿曇面見。空勞別覓丹方。


道者不隨世緣。蒲團只在山裏。渴來一澗清泉。秋孰滿林樣子。


囪虛月照空床。艸密荒肥石徑。不必蓬壺遠尋。須知此地殊勝。


半雨半晴歲月。不山不水人家。閒來石上趺坐。目送林東落雅。


蹋破萬峰青。飲乾千澗水。若求佛祖心。早須合卻嘴。


林下何生涯。山前一塢粟。何須持缽行。卻受人榮辱。


如天一味雨。萬物從茲生。借問生機理。無臭复無聲。


唯識識何識。唯心心亦空。迅雷下一喝。頓教雙耳聾。


禪者意如何。飲湯識冷熱。閒看谿水流。日日弄長舌。


宿昔談心法。何曾知目前。可憐肝膽裂。空負百華然。


早晨喫白鬻。到晚饑仍覺。此理复如何。馬頭初生角。


一條笻竹杖。是處得人嫌。撥著興化了。結冤到驢年。


新作出家郎。須明方寸事。揩磨日用中。可到如來地。


一缽一蒲團。隨緣道自安。魔宮與佛界。是處得盤桓。


送女歸山裏。離亭分手難。殷勤精道業。莫只自顢頇。


得心不得心。得心在方寸。昨夜子規啼。聲聲啼出恨。


臺山大會齋。此語傳千古。分付汝研窮。努力莫茻鹵。


慈雲昆海上。張子古城裏。味道幾如饑。往來談至理。


從來無法說。教我如何指。明月照菴前。吾心常若此。


相見不揚眉。舉意便知有。合掌向南辰。面面看北斗。


本來無一事。何須更比倫。東峰日已出。華景落平原。


慈雲菴前水。太華頂上雪。祖意已了然。叫我如何說。


寄食江城裏。盤桓艸閣中。問余道中事。日出寺門東。


塵中人寂寂。一物了然無。如此行將去。何須問老盧。


月到清江明。風來桃浪生。仁者心不動。隨處聽啼鶯。


佛法無多子。太虛一印定。泥人笑破顏。石女初褱孕。


才欲見山僧。紛紛華雨墮。端然不外求。何處立功過。


無我我亦無。有心心亦有。兩關齊踢破。杲日當垂柳。


嵩山一竹篦。勘驗五湖人。打得血流出。方才見本真。


要論無生旨。須教道眼真。秋中一片月。看看無纖塵。


良哉觀世音。能超諸生死。故號大慈父。如秋月見水。


佛本在愚心。亦不離此覺。若明此覺性。誰縛欲誰脫。


馬頭截角易。龜背拔毛難。嶺上古明月。徘徊過石磐。

