嘉興大藏經（新文豐版）數位版, No. B447 東山梅溪度禪師語錄


山堂夜靜坐蒲團萬慮咸清覺自然寒月珊珊凌梵闕疏鐘歷歷震雲天半窗雪色侵伽定幾樹梅香噴綺筵了得勝因內外徹應堪撒手續單傳


欲出無明千仞淵必須念佛與參禪參禪可破去來相念佛能空生死緣生死緣空風在樹去來相破月橫天古今多少修持輩未有不由二事圓


欲透西來最上乘須從聲色裏邊尋嚴公擊竹明真性靈老觀桃契本心莫謂昔人能荷負應知今者亦堪任昂頭觸碎銀山壁花白開敷鳥自吟


自入滇南隨寓安了無一事可相千懶拋綸線磯頭釣秪把瑤琴月下彈山寺嬉遊憑自適雲霞亂剪欲誰歡寧教沉沒於江海詎肯遺他作話端


釋教儒宗天下傳何分西蜀與南滇欲知月指當空處須識吾無隱爾篇居易親僧因重道長公解玉為逃禪了知彼此非同異文字憑拈入大圓


風自生和寒自衰靈辰節令是今期梅花枝上初殘雪楊柳池邊乍吐絲萍跡悠然雖不定禪心卓爾應須知殷勤報爾參玄士惜取韻華趁此時


幾片迷雲黑似墨一輪寶月亮如銀迷雲每向月邊繞寶月常從雲裏橫雲破天中心性朗月明劫外水山清但知寶月原無隱莫問迷雲何處生


五蘊空來因性朗四恩報去為禪清禪清不必窮真際性朗何須問未生若使禪清憑散澹如能性朗任縱橫覺花原自禪清放道果還從性朗成


欲啟吾家棒喝門好將棒喝看分明棒須劈破有無見喝要澄空迷悟情迷悟空時星月朗有無破處水山清棒頭喝下如親切是則名為棒喝人


釋教儒宗沒兩途休將儒釋妄分疏儒宗一貫旨非別釋教單傳致不殊會合唯時儒即釋圓通笑處釋皆儒從來釋道同儒道誰謂儒宗異釋歟


爾之具足真常纖毫未曾隱藏耳際圓通鳥語鼻端一貫花香弄箸拈匙盡洩開巾展缽全彰覷破如斯成現不須更覓心王


養得一群泥牛頭角宛然俊俏有時棬裏橫眠有時堂前大叫有時運力而耕有時回光而照告報遐邇檀那代吾添些草料


個事甚分明何須我饒舌鳥啼妙理彰花發玄機洩莫謂他英靈休云我下劣古人曾有言是水皆涵月


欲透生死關無分男女相玉從頑石出蓮自淤泥放即此妄明真以斯真破妄曾聞龐道婆火宅空諸障


修行莫執相執相遭魔障勦絕聖凡蹤掃除佛祖狀心清慾海枯性靜覺花放若到與麼時方來喫我棒


身居戎馬場志向如來道箭射去來關刀開生死竅衝鋒露本常破敵彰玄妙會得殺人心頭頭合至要示克弘禪人


磊落山林士孤高絕比量松花為飯食荷葉作衣裳靜對三身佛閒薰五分香一般殊勝事誰個肯承當


教外別傳宗明明日用中拈匙舒慧辯舉箸洩靈通夜對孤圓月晨聽斷續鐘頭頭無不是奚必問禪翁


學道趁年青光陰莫可惜梵書對月看禪觀掩關習日中須省三個裏要精一東山無別傳以此通消息


見說還滇去十分難割捨詩裁丹桂送淚逐秋雲灑白水景好觀盤江杖穩把有人問若何拈拳驀口打


山堂晏坐一爐香萬慮咸清白晝長問到心宗無別示惟拈拂子擊禪床


昔日爭先躍禹門而今哮吼在禪林秪因不借煙波力惹得桃花逐浪尋


夜靜跏趺小閣東雷聲歷歷震雲空春霖也解饒長舌說破虛靈那一通


尋常日用勿顢頇好把工夫個裏圓薦取禪心明似月放光動地照人天


莫馳南北與西東慧劍單提日用中六處迷雲齊掃盡頂門獨露一輪紅


日用尋常須策鞭莫教荊棘長心田山僧記得先賢誡心若堅時鐵也穿


勵志還鄉乞我言我言非是等閒傳直教伸出回天手摝起昆池月一圓


胡不成龍上碧天終年於此傍經眠零敲碎打知多少不解飛騰亦枉然


六出霏霏庭際飄平湖冰結似瓊瑤安心旨趣如能透木佛何妨信手燒


本來面目問阿誰歷歷明明須自知深夜一輪空界月清光何處不同窺


面自白兮骨自黑其中句子作麼說試將黑白未分時頓起疑情決一決


本光一點最靈通破暗除昏迥不同今日山僧親揭示亙今亙古耀無窮


從茲切忌走多途六字彌陀莫放輸念到心安意肯處一枝白藕發紅爐


披風踏雪禮梅溪試問梅溪有甚的自倒應須還自起大都此事貴親知


人人都以九如祝惟有山僧祝不同只要頂開正眼彌天彌地壽無窮


孰謂濤山景不清數株古木一堆雲鳥聲未絕濤聲起縱是石頭亦解聞


罷釣歸來宿上方月光夜夜照虛堂諸公為愛月光淨故放燈光伴月光


憶昔旅亭良晤時烹茗話月已投機而今一杖盤龍頂無限風雲得所依


日暖風和鳥弄聲低紅淺碧點山楹果然悟得色空理何慮襟懷不湛明


三月桃花綻滿園靈雲一見破愁顏而今說與桃林士見得分明沒兩般


幾竿翠竹倚牆根擊著之時便有聲分付竹林珍重好香巖從此悟心明


如來鼻孔下頭大夫子眉毛八字橫會得這些不別處方知一貫即無生


工夫日用莫因循剔起無油一盞燈只待燈花開劫外昏衢爍破照禪心


修行卻是青年好力自壯兮氣自飽剔起蒼蒼兩道眉銀山鐵壁盡推倒


學道何妨年紀老年老般般歷過了只此老成一片心古岸不愁踏不到


隨師伴友住南山日用尋常休放閒風動水流能惺覺何難掉臂那重關


昨宵寫偈贈諸檀不覺忘了伊一篇今日仍從忘處寫寫來字字合從前


相逢玉閣宛如舊意自投而機自扣笑我傳伊非別傳仍教薦取無聲臭


鵲印數搖邊月靜龍旗頻掣海雲開剛纔解玉歸林下又聽重頒紫詔來


鶯囀喬林山戴花重張威令鎮陽瓜柳營莫謂春寒甚自有錦袍指日加


欲明教外別傳宗個裏工夫莫放鬆參得趙州誰字透三千七百盡皆同


案頭頻剪龍潭燭盞內多傾趙老茶公案重重評不盡又添明月上窗紗


昔年曾問先師道今日重參梅老禪大似吹毛三尺劍一番過火一番鮮


修竹勿論智和愚只貴精勤十二時辦得此心成一片火坑自是化蓮池


雨餘風靜掩柴門七尺單前好息心突出凌霜一片月洗清禪浪幾千尋


陽春遍布天何言無限化機展目前會得千紅闕碧紫方知一以貫通焉


茅屋三間綠水西荷衣松飯趣偏奇時來趺坐蒲團上聽得幽禽窗外啼


光非水面與山阿未審諸人會也麼設使光從山水覓無山無水又如何


獅子林中松色寒猢猻梯上石頭尖等閒煉就驚人句對客何妨信手拈


辭親割愛不非輕早晚工夫須自勤坐破迷雲心月皎十方界放淨光明


薙髮染衣業有年曾無半點俗緣牽一從廣佛棲禪後常有雲來代掩關


妙年剃染此門中悲願弘深自不同果爾襟懷開闊大何難裝載太虛空


削髮為僧須了凡凡情了卻意悠然年來結屋龍潭上種得冰輪似鏡圓


心水常將盥掌中性香每把拈爐內一聲佛續一聲聲五蘊高山自粉碎


暫拋火宅覓清涼來扣圓通大道場兩字法名親記莂任教苦海作慈航


花明翠竹真如面月朗風清淨土天學佛若開如是眼西方即在個中圓


夜靜樓臺皆得月夏來池沼盡開蓮山僧無法與人說直指西方在目前


學道何妨火宅家舉杯動箸即生涯須知自性如如佛妻笑兒啼不礙他


籌添海屋是今朝龜步庭前鶴舞霄堪笑道人無可祝拳頭拈起作蟠桃


出類英姿不等閒山邊水際已多年而今得繼曹溪脈應好乘時自策鞭


日麗鳥啼春正幽攜僧信步陟層樓忽然上到最高處萬里風光一筆收


卜得蔬園闢草庵野雲孤鶴互交探閒中應把清幽惜莫負溪聲講法曇


祗林靜悄搆柴庵旨趣分明奚用探水石煙花皆是佛不須他處覓瞿曇


蒲團竹椅最相應掩室跏趺慮自澄坐到風恬雲靜處當窗月湧一團冰


大道從來沒兩途那論裙釵與丈夫試看皎明深夜月萬派千江何處無


開士禪心圓似月將軍寶劍白如霜了知個裏非同異虎帳憑教作道場


一自皈依不二門個中精進已年深寄來百八菩提子印證夫人奉佛心


底事從來不覆藏拈香撥火露堂堂如能劈面承當去一任波心駕鐵航


室掩棲霞最上層松聲吟罷鳥聲吟只須聞到無聞處撒手從教嘯竹林


兩月盤桓尚未周不期歸去意還悠有人問到棲霞事信手還他一扇頭


覺了生前悟已明又從雲外闢金鳴勝因無限籌難紀翻覆數來數不清


一粒金剛子最圓也知種在劫雲邊年年七月逢斯日燦爛光明照遠天


寄跡金鳴秋正回園林一夜木犀開禪流欲識吾無隱薦取天香撲鼻來


禪期解罷下東山遯跡金鳴擬學閒孰料依然閒不得拳頭為爾復重拈


一句話頭說與知精勤檢點莫教遲雖然古鏡光明有也要揩模十二時


居諸來去如馳驛個事勤參莫放逸識得持家非別人何愁五蘊不空寂


八十餘年教子孫子孫事業已完成雖然撒手歸三寶要識其中不老人


年將九十慕修行不必從他別問津一句彌陀作拄杖千尋彼岸任從登


操家七十有餘年今日回心歸大道六八願王勤持蓮池九品不難到


而今欲透未生前打起精神莫放閒驀地疑團輕撲碎何難掉臂那重關


金刀舉起真機露玉尺拈時生面開會得這些親切意一針針是一如來


聞道懸弧此日間愧無一物慶南山聊將劫外秪園果代作冰桃信手拈


三衣一缽體中玄早晚參持莫教閒欲得戒光隨處放直須透過這重關


勿論禪門與道儒直須扣己做工夫三家會合原歸一字姓何妨上祖圖


舍那戒法不尋常曾發先賢性地香今日東山拈向汝一層光燦一層光


戒壇雖爾萬尋高破霧乘風莫憚勞若欲躋攀無上品最初一步要堅牢


趁此青年勿放過吹毛寶劍急須磨直教磨得如風利殺活臨時莫放他


自小歸根到我家而今已得著袈裟工夫早晚莫輕忽奪取瞿曇示眾花


撒手空門氣岸豪塵衣脫卻挂方袍而今若欲林增秀須借禪天法雨澆


一枚餅子圓如鏡幾片山茶碎剪春趙老雲門藏不得和盤托向月中人


一曲哩囉唱有年幾回震徹劫初前相傳應是知音者不是知音詎肯傳


遯跡東林那計年每逢佳客賦禪篇雖然此道無新舊幾個能知不變遷


半間竹榻倚雲眠花自耘耡籬自編有問西來鼻祖意棒頭血濺染青天


既爾江南曾遍參何妨在處樂悠然倘君不吝青雲步直上東山話夙緣


闢得黔靈逼太空層山曲水盡依從弧懸此日花飛雨一座當軒繞象龍


年餘美政冠黔天萬姓謳歌樂且便剛欲與君談底事榴花報任轉江南


修行不在除葷酒秪貴當人信向真設使長齋纔了道蘇黃何以載傳燈


不萌枝上果芬香顆顆拈來帶雪霜經歷韶華非八十同天同地結春長


年餘叨護白雲窩些子無酬感愧多信手劈開東嶺月分君一半去滹沱


客歲相逢不盡歡今朝判袂十分難贈君一本棲霞錄攜去河南早晚看


囊藏犀扇已年深頭角分明最有情聞道中州天氣熱贈君握去引風清


一架蒲團一緉鞋名山勝蹟踏春開欲窮南海真消息試聽潮音吼似雷


峨嵋雞足已遊週今又侍師南海遊雖歷重重山與水可知萬派一源收


家業豐隆大矣子孫繁衍優哉既然事事備足應須識取本來


大道不分男女只貴當機薦取會得釵鐶即金修行事業備矣


修行要訪明師切莫依附盲者曾聞先哲嘉言近朱自是赤也


斷除妄想皆非趣向真如是病但得一念不坐活機處處圓應


如是迎賓待客與麼喫飯穿衣欲識本來面目窗前試聽鶯啼


成仙成佛虛名應馬應牛活計若能辦得此心縱不修持亦是


檻外池涵月皎窗前竹掃風清個事分明漏洩不須別處參尋


欲表僧中丈夫須效當年老盧焂忽花生碓觜始知一物原無


你的鼻孔遼天我的腳跟點地明明本自現成何必山僧授記


柳綠花紅妙相鶯啼燕語真宗若從他處尋覓依然錯過圓通


纔聽新蟬語樹又看白雪凌空怎似無陰陽地長年花綻枝紅


不期相晤鎮西向我攝心斂意既然省幻其中要識西來旨趣


佛法個個不無何須向我問取提針舉剪歷然悟來無不是矣


迷時有修有證悟處無人無我欲透此個機關坐臥經行默可


戎馬場中住腳香雲地上留心既有如斯信向覺天自是高登


禪觀精勤究梵章仔細看工夫成一片繼祖又何難


惡從心上發善自性中生善惡不思議菩提當下威


欲窮本有道工夫莫放過忽然心性徹一月湛清波


少小別雙親吾門好用心一朝參學辦任撫沒絃琴


魚敲風裡韻磬響劫前音摘朵曇花贈錦堂百億春


本來真面目無處不分明秋到雲天澹春來隴陌青


苦海無邊際長年漲慾波回頭即是岸不必問如何


一喝如雷吼法堂回天轉地不尋常與麼付柄龜毛拂隨處高登曲彔床


不負靈山曾有約於今特地始相投遼天拄杖親分付直攪魚龍莫教休


侍我巾瓶三十年同甘苦樂志猶堅無生妙旨今朝付任爾流通紹祖先


一條白棒氣如王拄地撐天世莫雙今日當堂親授受大千無處不歸降


吾家一架沒絃琴遞代相傳彈到今非是等閒分付汝憑教四海接知音


十六年來不憚勞而今雖老志猶高師陽此去無他囑一脈流通在爾曹


楚江放出個金鼇躍入紫池氣岸高今日東山與一棒興雲佈雨上青霄


三尺吹毛膽氣昂匣中晝夜吐清光而今贈與英靈士殺活全提始自強


佛法而今不可模源流拂子塞溝渠闍黎既有超群志好把吾宗極力扶


自從東嶺扣機緣抱志勻陽業有年拂柄今朝親付託中興祖道利人天

