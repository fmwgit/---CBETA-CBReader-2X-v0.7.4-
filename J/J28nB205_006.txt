嘉興大藏經（新文豐版）數位版, No. B205 介為舟禪師語錄


滿頭鬚髮趺岩谷三十二應自不知欲識渠儂真面目鑊湯爐炭禮慈威


擬居士身卻菩薩相側目旁觀悲心等向羅剎鬼國音聞浩宕禮者是誰荊璧供養


稽首三大老古錐默默無言鼓是非閒得翻經當底事長松下坐幾時歸


誰謂菩薩白衣說法童子參隨人天話杷偷盜四生悲運智拔嗣世無窮應緣即化趺坐何為鑽龜打瓦神鳥飛空嬰兒持花一枝丹桂大地生芽深心供養普利群沙以何為驗羅剎鬼國現其身是則名為觀自在


謾猜作紫閣形容休認是雲中仙子善現惡相總由伊坐斷紅塵無彼此


大士分身聞音加被一炷肉香誓求智慧力固心堅謝塵蠲穢獲命永康德令人畏因居士身發露懺悔信在其中菩薩面對允始允終福備慧備末振宗風芬芳流萃


咄還知者個落處麼是伊謂震旦國裏有大乘根器在梁王殿上鼓陣惡風吹到少室峰前盡道你隻履西歸誰知影子落在山石裡千百年後賺得個不唧溜的漢儘力磨礱一上直饒磨得血淋淋底猶不見伊面目在何故一字入公門九牛拔不出


雲山疊翠殿閣嵯峨清風明月影婆娑斷橋流水溪隔煙羅南嶽天台況若何依稀仙子彷彿風魔弄碁局平展干戈笑輸贏的袒腹消磨倒挾麈尾漫窺探那聚論徵科喜長眉持立正淆訛隊行蹊徑兮路坎坷顧盻紅葉兮佇山坡向前去又見個倚樹防蹉看伊怒目騎虎勒摩望山頂臂反腰阿擎珠浪牽龍戲波攜手橋上話殘指柯肩挑隻履非行腳竟不曉林裡杖過顏色聖凡人莫測畫工筆巧寫還多


孤挺雄威驚吳懼魏時赴單刀名成宇貴豎目撚髯而胸襟略展周子倚身以智謀而直往義節千秋磨不盡德仁萬古鎮常新


生不同條死歸一氣探龍池收竿有據入禹門掉臂長行把住太白峰前海浪騰翻坐斷秦望山頂溪雲合彩吳越冷地生光南北宗風遍布施臨濟機心雄若虎罵佛祖舌語惡如雷咦扶不起捺不倒棒詈縱橫從此曉


銅棺山頂曲不藏直禹門浪裏竭世樞機眼界寬若太虛心腸硬似剛鐵六坐道場一棒打徹四海聲震聞名膽裂不論佛魔都來等施棒棒見血


物等同觀靈機一握殺活縱橫親疏不錯特門庭之磊落兮峙山嶽起臨濟之宗風兮振木鐸累及兒孫不了殃猶遺千古聲名惡


五百高流應供尊如何特地只單行家山欲去雲非遠野景遙看路亦平藜杖肩扶忘渴飲葫蘆松掛笑風生相逢不必多饒舌蚤已人間識姓名


秀州今古張家兒古有雲門今有師跨灶追風事且奇五百一千居不同時一個折足不肯住一個齒缺偏多語一一分明舉似君雲門禹門合扇親不是木毬踞地獅子老虎咬殺大虫一門兩家宗旨太白雷轟一喝傳龍池浪激三千里


一住禹門十六年拈條白棒起風顛有時攪徹蛟龍窟打得虛空連架旋


繼祖父爐韝煆湖海英才衒名聲宇宙施迅地風雷傾佛祖骨髓掃魔外胚胎慈悲翻轉面皮惡不管親疏棒劈開


稽首達如大師幼入緇門久經叢席參玄叩士不辭戴月披霜杖歷孤峰慣便探竿影草佩寶鏡三昧如印印空傾義海玄珠入流流所歸諸弟子老婆心而為說法信士大夫等閒地不與談禪最初刱華嚴精舍末後興普濟禪林一旦踏翻到岸船嘴盧都地絕攀仰珍重兒孫一瓣香世出世間真供養


坐耘春圃嘯傲煙霞檇李桑梓禹門出家五十六歲割愛繁華一生事業破衲袈裟吟清風而弄月恣遊戲而趺跏侍祖燈兮不倦運大慈兮不奢且道是誰作伴侶識渠面目笑阿


脫白時教習玄儀成僧後禪寂律持行普賢之願廣教化之門為併爨之領袖作堂搆之津梁倏爾知非兮圖形不壞鐵面冰心兮欲乎自在手執如意事若何談空饒舌渾無礙


逢人在處說頭陀你這頭陀有幾何如意肘眠半曲膝看他不去逐情波素親切意若何邀得淵明醉放歌阿呵呵聽吟哦笑煞風流不較多


君之生也不喜君之死也不悲觀君之氣象兮骨傲林泉君與人之誠兮風邁濁世不假祖禰彌光超然家成業立謝塵緣兮知非徵自性兮不忒聽葉落兮秋歸觀音容兮若在丹青之描兮供汝子孫文不加點兮吾何狼籍知君玉兮由人識君玉兮真存


無陰陽地汝弗立偏向石床坐得宜若也轉凡成聖去本來男女一菩提


道出常情誰為伴侶不繫塵樊女中杰士趺坐披衣語何以似覷破春光人間非是云爾坐禪數珠輪指孰識伊宗默然離此七十年來說向渠蒲團獨坐春風裡


峰頭數百藏秋木怪石千層長碧苔寥廓虛齋翻故紙蒼茫幽壑積餘材已知問道忘年事不惑從前論劫灰為愛林泉常載目山窗終日向雲開


你這個漢生平膽大遇善不凌逢惡不懦遭天童惡辣習氣橛頭橛腦授禹門本分鉗槌扶正扶倒若謂你是臨濟兒孫令人喜令人怕且道有甚長處唱楚歌說楚話鐵石心腸硬為人從來不打之乎者


一個無情面孔兩道埽帚麤眉好似三家村裡賣柴翁只少個扁挑斧子恁麼擔當正法眼藏忒煞滅宗滅教圖寫伊大不孝更有驚人手段惡擎頭戴角一齊捉任流此語到諸方讚之莫及毀之不錯


巧乃拙之用拙乃巧之原所以大巧若拙大智若愚智愚不妨巧拙何礙人以智巧成業我以愚拙安身互鎔巧拙而不愚者拙安得之也已


踞海雲室截流逆浪建濟宗風雷喝雨棒橫按竹篦語默離謗親近者心明畏懼者膽喪汝特煞不順人情佛魔聞而影蕩似這等惡辣漢何必寫真供養咄

