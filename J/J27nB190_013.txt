嘉興大藏經（新文豐版）數位版, No. B190 石雨禪師法檀

石雨禪師法檀卷第十三


山藏雲出，雲入山開，試問雲山，從何處來？


古佛道場，秋風肅肅，擬傳其聲，好深其谷。


者儱侗漢，通身毒藥，劫火洞然，七零八落。


種似西來，單傳有據，每顆一食，地爐生計。


南軒奏晴，午睡乍醒，復展臥具，瑤光奪睛。


雲門山前，草足水足，若欲牧牛，返被牛牧。


山胡為高？水胡為長？石雨道業，白僧文章。


常行粥飯，一飽便歇，鬼臉神頭，弄巧成拙。


弄拙成巧，是名顛倒，夜光投人，按劍不少。


一月在溪，一月在谷，請出指觀，匪僧匪俗。


聞我欲去，聞君欲來，狹路相逢，咄哉咄哉。


偶以天為膽，攀空躡其奧，回首笑猿猱，猿猱可能到？


杖頭紅日挂，眼底白雲行，何獨無人跡，寥寥絕鳥鳴。


人間脂粉氣，染不到梅花，分得海棠色，春晴散曉霞。


生平托知己，懶集一身貧，兼病三月餘，遣人安得人？


夢我復夢君，與君同笑語，尸臥仍隔津，夢醒俱逆旅。


買舟一葉輕，欲棹每無力，何處輕薄兒，飛帆去能疾？


深夏金石流，溪水卻膠舟，負病乞時雨，一雨安能周？


雲出山則雨，入山農復苦，安得呼長風，吹雲到青浦？


立秋秋已立，喜雨雨已集，鴈來還未來，何處斂高翮？


一葉橫煙波，絲綸已在手，試問浩蕩情，亦知秋暮否？


石梁千尺雪，且作漱流觀，十載忘歸道，於茲一倚欄。


苔影寒不留，烹試此常想，蘇子於虎跑，匏樽詠清賞。


初防鹿女心，啣花亂幽景，不覺老維摩，默然深以靜。


山有囊雲岫，溪無留水花，漁郎從此去，著意斂餘霞。


隱小若知足，深山在夏涼，數椽浮竹杪，搖撼接江光。


蘊豈蘊諸空？空豈空諸蘊？微風拽梵音，每與書聲近。


遊夢入眾香，若為香所轉，覺起坐巖窩，爐煙裊餘篆。


挂冠潔其名，挂屐淨其聲，相逢啜茗事，多半聖之清。


倚葛量蒼松，危樓更架重，擬將身類鶴，一唳響千峰。


酒徒初散霧，茶侶乍生煙，物物蜃樓耳，長生不是仙。


採菊意何深？無絃空抱琴，南山亦在望，真得古人心。


每當明極處，不忍坐其下，挈影就迴廊，深於愛月者。


一洗黑雲亂，魚龍競其光，唯故所難革，我亦惜遺香。


酒其可解醒，何物不堪醉？所以江家樓，對山有酣致。


雲氣秋未清，道心貧未切，未清秋未深，未切貧未徹。


節山高結屋，種竹插天綠，日月遶人間，捫天何所欲？


碧沼不盈尺，竹影深不極，兼彼高雲天，沉沉安可測？


秋花不易開，秋花不易落，所以老成人，出處慎輕薄。


有言入荒艸，無言空渺渺，萬竅因風號，聽者俱了了。


幽徑苔無痕，至人言無門，望之若可即，鳥跡空中存。


上山不能遲，下山不能疾，鄙哉猛虎行，誰為山水惜？


悠悠日復日，丈夫挽弓射，衲僧拄杖頭，撐撐願努力。


巖有凌空志，人無物外愁，相將尊百丈，六尺自甘休。


誰將巨靈斧，劈破青山痕？人遊向幽谷，一嘯開天行。


有聲復無聲，放下復懸起，勘破老闍黎，從今不打你。


牛皮在者裏，牛在甚麼處？來朝陞座時，分明指示去。


揭開方寸光，大地現神力。誰醜復誰妍？塵堆二三尺。


故身俱地土，地土中為誰？千尺松根遠，其如事可追。


五百年前後，曾聞長者言，塔門非自啟，吾輩未知源。


廣廣六尺餘，深深一尋許，唯不逐滄桑，焚香薦藜糈。


忽爾飯香藹，忽爾茶氣伸，何時茶灶墮？免爾勞其薪。


相看明鏡裏，佛日自無塵，彼此如相信，何煩復問津？


出家復出家，佛日照袈裟，學到知非處，心空自雨花。


空中拾鳥跡，寫出竹心虛，似隔紗窗月，橫空雪一枝。


一日入名山，三日無俗慮，雖然非急務，此中有深趣。


人生定有因，性善習相累，知此返夙根，果熟為人瑞。

