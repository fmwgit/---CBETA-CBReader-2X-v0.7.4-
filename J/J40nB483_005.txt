嘉興大藏經（新文豐版）數位版, No. B483 竺峰敏禪師語錄


功行隆時爾龍天鑑格主賓洽處務須針芥符投致令法系悠長益俾宗譜綿遠鑑上座曩受具足於先師座下復經策進於天臺山中濟眾無方參陳有據值茲溯流循本盛舉何妨稱水和泥添嘉直指淵源全彰授受聽吾偈天臺三載意慇懃接待唯斯一念誠砥柱中流捍水屏垣法海湧金城千江月朗千江印萬里雲開萬里明直下鉤竿須驗取為霖普濟潤蒼生


川兄法系遙相委衣缽真傳信屬吾踏遍天涯徵四足香浮海國蔭雙株機鋒妙密渾兼帶節候巧彰應合符拄杖拂莖齊付與羅龍御象衍宗圖


十方三世已親承法海幢幢正可人深養翼鱗頭尾具慈膏布露洽群英


龍頭自古屬耆英守道淳真徇化衡末代規繩勤整肅先賢範快揮瑩精藍鼎搆殊王舍法苑枝分耀覺城祖佛家風憑展演宏施棒喝震雷轟


數代親依志願清莊嚴萬德證無生千斤重擔宜承接億世崇功允克成鐵磨神機隨互換末山妙用洵舒陳騎獅坐象頻昭著衣缽薪傳信受行


泗水曹溪共一源超然起魯更齊賢持竿持鐸開方便立主立賓應化權入室務須勤細軌酬恩謾用展粗拳堂堂普濟周沙界佛祖心傳總荷肩


慶忠法席中興地繼起其中意可人直教授受輝真諦頓令原源耀祖闉隨機建設彰權實就勢安身立主賓脅下還拳憑展拓曇華開燦逐時新


寶聖叢中育聖胎養成頭角喜滋培重圓藏海師資慶再展嘉猷祖禰恢入室維持冰煉火開筵慣用雪烹煤個中消息隨收放灼灼優曇羨倍栽


雙株開綻已多年在在逢渠洵有緣魏水植根枝永固平山培果葉繁鮮塤箎疊奏無生曲手足偕彈沒影絃九上三登勤策礪燈燈續焰演心傳


薙染曾將個事期迥然闊徹悟無思已經密記親承矣更憶弘揚代囑之二諦相關關法印三乘演應應當機拈花旨意微舒笑燦爛人天振祖規


歷載殷殷雅誼孜誠心濟眾實稱奇杏林碩蔭祗林茂蟠果長榮覺果滋世事揮榮崇法範人情益裕衍宗枝三拳一掌憑施設道脈親承正遍知


稟賦繩誠意志諄三壇演習越當仁棒頭早已舒青眼麈尾今應繫赤鱗倒跨金猊輝北極直撐鐵艇耀東明法門砥砫倚天峙華果繁英萬彙勻

