嘉興大藏經（新文豐版）數位版, No. B450 敏樹禪師語錄


峭壁連雲架橫空跨海腰千山環翠拱一水接青霄獨許魚龍躍惟觀鳥鵲朝幸逢題柱客今古仰英標


傍嶺結禪窟籬花插翠圍雲來山有帽霧去石無衣鳥語人聞籟天香日應機虹橋高萬丈清梵遠微微


登峰曉色開曲徑任徘徊曳杖隨山轉奇雲入岫來林深聞犬吠花落點莓苔此景誰能及溪鳴有辯才


閒遊翫物華景致在山家翠滴穿巖雨紅開幾樹花人遊湖上水日照渡頭沙了得浮生趣禪風任可誇


松林堪獨步曳杖撥雲煙曉色開晴嶺溪光接遠天玄猿抱子嘯青鳥弄花妍樂樂無窮意誰能有此錢


久慕賢名重扶笻特地來臨江白日靜幽徑碧桃開博古青眸爽舒懷綠埜臺三槐侵史潤倩翠漫庭階


棄輿上萬峰策進馬蹄雄葉落秋山露花幽曉寺通雲侵香案濕雨潤徑苔封話久經行切冰輪出碧空


疋馬晴川上寒風度曉煙轡絲輕遣路鴻雁過長天野店欽賢宿梅花對雪妍仁風生殿閣早謁聖明前


離亭同握手舉棹聽江聲帆影巴山外猿啼禹水生蜀花沾露潤楚樹撼風清回首雲千里漫漫芳草情


綠柳弄池萍忽聞堤上鶯窗明山月上竹靜晚風輕夾道花成徑遊亭少客行坐來何所以不覺又初更


何年傍石隈竹徑曉雙開日暖寒梅吐雪消春水來庭前芳艸萃屋後野雲堆叉手長松下清高絕點埃


岑公高隱處石澗湧寒泉梅柳爭春日雲霞接洞天江城開錦帳海日挂珠簾不為樵柯爛何須說道原


竹隱幽棲地白雲常自連松鍼穿夜月柳線鎖寒煙石老苔紋疊山藏艸篆妍四時風味別水鳥共談玄


倦來無客至獨步賞閑心浥露花青眼倩霞點翠林猿啼無孔笛鳥噪沒弦琴一段風光別何人到此尋


漫遊山谷好遠望江天渺妙舞樹飛花助歌山有鳥流泉逐野鷗茅屋翠圍遶偶爾夜忘歸松門俗客少


高梁山裏出多賢往往來參鐵橛禪驀地一聲桃浪暖春風吹出雨花鮮


慈航剛泊綠楊碕漫詢師顏罄自違不覺天心明月上清光斜照古漁磯


偕遊亭畔鳥聲啼桃李芳華嫩艸齊格外真機渾漏泄莫惜春光一杖藜


喜得高車詣翠微草堂清話竟忘歸若能當下知端的滿目青山第一機


亂石橫拈砌釣磯翛然無事謝春暉啣泥燕子相將去偏向幽庭弄翠飛


護惜山前一緞花呼童結箇密蓬遮風光不落嚴霜節留待春來吐錦霞


亂石堆中一徑迴崎嶇連上碧山隈白雲深處隨來往遙指柴門半掩開


翩翩獨步白雲頭履破青青綠水流無限落花鋪滿徑幾株煙樹擁山樓


綠水溪邊接玉橋仙人何得占名高雲逵深處通車馬不礙風塵露一毫


逢春漫步出街堤四顧青山草木齊無限花開煙樹繞紅紅白白滿城西


庭前露滴墨花香半惹衣冠兩袖傍擬是鳳池頭上客年年染翰侍君王


不用雙河口一張靈文藏海盡宣揚無情也解堪饒舌只此全機示大方


數里平原渡水溪兩山相看與天齊猿聲叫斷千巖隔但看游魚東復西


振鐸街頭不計春不妨垂手入紅塵卸珍仍得重披垢直至於今第二人


何年移下廣寒宮不種王城種石中幾度逢秋香襲襲依依垂影伴山翁


深山曠野甚奇逢幾曲雲環石徑通峭壁倒懸花雨滴漫隨流水看潛龍


綠陰深處小池塘水面波紋漾碧窗更有一般清意味荷花門外晚來香


一瓢一衲隱山窩淡飯黃虀且恁麼倦到石床打箇睡只將此事謾吟哦


登高獨坐大雄峰驀聽雲堂擊暮鐘佇看鵬飛九萬里天池豈在化鶤中


驅牛耕轉白雲田每見春庄事事先兩手鉏開山腳水一蓑披盡隴頭煙


飯店開來接四流濟人饑渴孰能酬金牛老衲依然在滿眼桃花暗點頭


柳影窗前斜水面花陰漸長入杯池年年相看渾無厭喜聽鶯啼上翠枝


茅房獨住在林間半是溪頭半是山忽地一朝開正眼白雲終不掩柴關


半是松門半是巖石床斜挂月初來幾迴山抱桃花塢獨許詩人道眼開


我與同鄉共一處君今已得青雲路廣寒折得桂枝來慶與皇家成國柱


春風吹入小塘池正是桃紅柳綠時月到天邊人已靜海棠深處子規啼


此行欲過楚城間謾去湖心掬月還轉向煙峰著眼看至今十二望巴山


尋幽覓得隱身窩白璧巖前鳥賡歌靜掃石床清盡永洞門高挂紫煙蘿


廛居何似我居山茅房棲止兩三間閒來兀坐青松下笑看白雲去復還


終朝無計活生涯秪解林間步日斜若問祖師的的意蓬茅軟壁夾籬花


安貧守道樂心田破衲和雲枕石眠自得山中真富貴不將黃葉止啼錢


三箇石頭支著鍋清泉漫煮遣詩魔柴門半掩無人到卻是鶗鶦報好歌


幽巖寂靜日偏長半榻清風松竹涼鳥啄花英落滿地累他蝴蝶暗尋香


卜得幽居遠市城門無車馬自冰清閒來掃葉供茶灶誰把葡萄架共撐


閑攜竹杖翫春山遙點諸峰聳翠環鳥語花香無限意幾人能踏上頭關


不耽詩癖愛青山拾菌歸來鶴未還一枕松風清午夢喜無塵事到人間


山翁活計在山隈種了青松又種梅放下钁頭明祖意熏風拂拂自南來


者箇老賊面如生鐵不遜梁王天子便把蘆花踏折飄飄過江兮有本可據翩翩獨立兮無法可說咄莫道赤鬚鬍更有鬍鬚赤


一箇破布袋終日人憎愛打開無一物放下觀自在走入街頭裏不還酒錢債喫著一肚皮了然超法界阿呵呵何必人前弄古怪

