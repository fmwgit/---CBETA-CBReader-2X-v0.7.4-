嘉興大藏經（新文豐版）數位版, No. B154 松隱唯菴然和尚語錄

松隱唯菴然和尚語錄卷之二


潛宮正脈出梅洲，夜夜潮聲撼石頭；以字不成八不是，護龍河上鐵船浮。


好山只在屋簷頭，何必千巖萬壑遊；十里湖光煙柳外，畫船不是採蓮舟。


功德山頭觀自在，巍巍坐斷鐵牛機；大人境界無人到，門外長江映落暉。


颯颯西風撼樹庭，飄飄桂子落黃金；五千餘卷從頭說，潦倒瞿曇無二心。


你儂莫是盧行者，還我新州柴擔來；轉向洞庭那畔看，萬峰門戶潑天開。


寄來佳句玉玲瓏，三復窮吟意萬重；獅子巖前春日暖，杖藜獨立倚晴空。


午夜白猿啼皎月，重重華藏顯全機；吾儂說話無憑據，去問靈山老古錐。


繽紛花雨講經時，主伴機忘合化儀；千古長干春意在，一甌白雪漾玻璃。


一派流來空劫前，洗清魔佛見根源；到家句子如何舉，熊耳峰頭浪拍天。


金槌影裏轉身來，頂堂堂正眼開；二月皇州春似海，鍾山雨過碧崔嵬。


五千餘卷缽囉娘，潦倒東山舌欠長；後夜鷲峰重揭示，猿啼松頂月蒼蒼。


揮來三尺吹毛劍，凜凜光芒射斗牛；鐵額銅頭俱倒退，太平寰宇任遨遊。


乾坤函蓋有來由，佛祖如何敢出頭；萬疊淮山青倒卓，桂輪孤朗一天秋。


話頭一則耆婆藥，大藏諸經和劑方；抹過二途開口笑，不勞針砭起膏肓。


現成句子沒淆訛，白玉無瑕底用磨；極目太湖三萬頃，一回拈起一回新。


岌岌海山多秀麗，風光別是一般春；爪籬撈得湘江月，千古無生話又新。


菩提無樹鏡非臺，蕩蕩乾坤絕點埃；一夜櫓聲搖落月，衣孟傳得嶺南來。


風絮煙絲春復秋，莫將情解混常流；海門空闊銀濤靜，好看天垂月一鉤。


方處方兮圓處圓，水光山色兩相便；老來慵下蒼龍窟，萬仞峰頭泊釣船。


雪山大樹世醫王，香氣纔沾病自忘；溪月松風無限意，不妨來與話宗綱。


一曲絃調師子筋，伯牙聞著膽魂驚；子期不用黃金鑄，小白花開滿四明。


棺材頭畔行糧瓶，我父臨行付與兄；淚滿雙溪腸寸斷，至今流水有哀聲。


劫初一點光明種，猛烈工夫拶出來；瀉入碧琉璃裏去，百千諸佛笑顏開。


萬八千里雲南路，鐵鞋踏破腳生胝；缽囊高挂北山寺，對月長吟小艷詩。


少室門風運未衰，西峰又見祖花開；攜笻別我驚秋暮，黃葉庭前積滿堆。


演出何妨還演入，鷲峰口縫未嘗開；家山只在錢塘上，夜夜潮聲吼怒雷。


六出遍遮千嶂色，翩翩釣艇竟忘歸；夕陽影裏東風煖，添得寒泉漲滿溪。


一片一片復一片，重重疊疊覆青山；有時飛入松關裏，占我尖頭屋半間。


金雞拍翅闌干上，六戶當陽盡豁開；驚起階前石師子，倒銜玉兔去投胎。


個事昭昭心目間，盡情放下見何難；南方五十三知識，眼上眉毛八字安。


羊腸鳥道絕行蹤，日出三竿睡正濃；因憶祖翁田契券，夢魂長繞伏龍峰。


翻身摸著虛空鼻，信手推開佛祖關；鴻鴈數聲秋色老，西風黃葉滿千山。


拋散家私徹骨貧，乾坤等是一閒身；水深不必篙竿探，柁轉何妨手眼親；千尺絲綸潭底意，一輪明月眼中塵，掀翻櫓棹從頭看，誰是船兮誰是人？


船不疏兮我不親，兩相交處兩無心；水光碧處天光碧，帆影沉時月影沉。隔岸藕花香冉冉，傍溪楊柳綠陰陰；個中一段真消息，知有誰人會此音？


船無定止柁無根，船柁於吾若弟昆；舉棹自然身有影，停舟依舊水無痕。和雲宴坐閒神識，對月高眠絕夢魂；任爾打頭風浪惡，不妨左右自逢源。


不問前程淺與深，只憑一隻定南針；翻篷掉搶皆由我，轉柂推扳總在心。千頃浪翻千尺雪，一枝櫓動一江音；滿懷風月難分付，斜倚篷窗獨自吟。


任從世諦自紛紜，獨處舟中絕見聞；順水行來船性穩，逆風撐出浪花分。漏篷斜透波心月，壞衲橫披浦上雲；千尺絲綸忘未得，只緣潭底有金鱗。


輕舟一葉樂無窮，八面縱橫路路通；不必湖中尋范蠡，卻從灘畔訪誠翁。櫓聲搖出輪迴轍，帆葉搶歸逆順風；更有一般奇特處，柂頭常浸水晶宮。


梗跡萍蹤任去留，往來灘畔懶拋鉤；帆修有漏還無漏，船逐邪流入正流。四海煙波篷腳下，五湖風月眼晴頭；當陽唱起胡家曲，不染人間半點愁。


一葉孤舟下激湍，逆行順轉似龍蟠；開篷未覺乾坤闊，打棹方知湖海寬。兩岸柳拖金色線，一江風戛玉綸竿；捲帆且泊斜陽外，謾洗砂鍋煮月團。


老來甘與世相違，今古乾坤一釣磯；畫槳一條全祖意，鐵篙三寸截流機。飯炊芡實香偏好，羹煮蒪絲味更肥；此樂祗應同道者，莫教俗客等閑知。


生涯隨分復何為？只個船兒自住持；衝雨衝風青箬笠，禦寒禦暑綠簑衣。煙汀破曉數聲笛，月渚橫秋一釣絲；萬頃滄波真活計，天荒地老不知歸。


煙霞老我事如何？覲侍獅巖窣堵波；燁燁祖華開石罅，寥寥古月掛松蘿。自吾東海來歸隱，有子北平方見過；好把兩莖眉剔起，看他烈焰發冰河。


老來懶打禾山鼓，一榻巖房聽雨風；謾有閒情思古道，且無餘力起先宗。白雲鎖斷三關路，碧澗分開兩乳峰；獨倚蘿窗宣妙偈，瀑花飛雪灑空濛。


三千九百丈天目，秀色遙連金馬峰；錫杖六環鳴夜月，衲衣兩袖舞春風。堂堂顯露半邊鼻，著著全超向上宗；頷下眉毛三尺雪，莫將容易蓋雙瞳。


合頭語是繫驢橛，此話傳來非等閒；風煖巴江開曉凍，梅香庾嶺露春顏。海神撲碎黃金彈，石女分開碧玉環；拈卻劫初茅草令，重來峰頂闢玄關。


道人何事下臺山？惹得虛空展笑顏；口縫未詢末後句，腳跟已踏上頭關。大川浩浩春波闊，少室寥寥夜月寒；重振宗綱當　聖世，金毛師子大家看。


劬勞欲報貴真誠，一顆心珠耿耿明；陰壑三冬抽石筍，長江六月結寒冰。抱琴玉女朝天闕，步月祥麟出鳳城；最是酬恩親切處，楚天空闊曉風清。


二千年事至於今，鷲嶺拈花示此心；火在石中仍用擊，眉橫眼上不須尋。珠還合浦風波靜，鐘動玉樓星斗沉；莫謂空王無實相，骨頭節節是黃金。


凌霄秀拔群峰外，子欲登臨莫等閒；胸次鏟除元字腳，機先拶透上頭關。劍痕床在腥風泯，喝石巖高祖道還；千載欽師靈骨在，巍巍一塔白雲間。


西來祖意本無傳，自是當人見處偏；可煞馬師無定策，累他南岳苦磨磚。春回澤國開冰鎖，風轉松林奏玉絃；一吸太湖三萬頃，卻來參我句中玄。


金華重疊皆靈境，獨有雲黃山最高；七級浮圖層落落，兩條溪水浪滔滔。天燈燦爛朝精舍，花雨繽紛點毳袍；方丈老禪為人處，揭天棒喝起風濤。


海寶千般，先求如意；琛也奇珍，絕乎倫比。了無瑕玷來先天，光華燁燁騰大千；迥然超出萬象表，當陽揭示玄中玄。個事明明誰辨的，翻笑卞和徒費力；只因喪卻目前機，三獻由來仍受屈。昔年地藏驗法眼，塊石發機何太簡？函蓋乾坤兮，玉振金聲；超越古今兮，裁長就短。子若干斯見得親，揚起真風未為晚。


性海無風，金波自湧；撼倒須彌，大千儱侗。澄澄寂寂涵青空，森羅萬象難逃蹤；鐵船浮動不浮動，總在一莖毛孔中。有時徹底無涓滴，蓬塵輥起三千尺；翳卻阿那律眼睛，直至如今開不得。


隨所寓，隨所寓，任運騰騰無定處；泛宅浮家老此身，水雲影裏無生路。往來游戲一浮漚，宛如碧玉壺中住；逆風駕上須彌巔，背手拔得珊瑚樹。咄哉，玄真子！不識吾真趣，老倒鴟夷翁，風月無今古；興來一口吞長江，金波洶湧充饑腸，化作無邊香水海，八萬四千毛孔皆清涼；或寓東西或南北，傍梅待月無遲速，片帆不覺過滄洲，欸乃一聲山水綠。紉草為衣，狎鷗忘機，飯有雕胡，羹有蓴絲，唱紫芝於花汀月浦，歌白雪於蓮塘柳堤，梗跡萍蹤無所依，高風千古寄漁磯。隨所寓，隨所寓，煙波歷盡無寒暑；老我乾坤雪一頭，滿懷風月難分付。


戒如瓔珞珠，亦如淨滿月；汝當力堅持，慎勿暫時瞥。一念若遲疑，生死無休歇；光陰能幾何？子自宜甄別。吾家種草不易做，眨起眉毛須薦取；百尺竿頭解轉身，腳底何妨草鞋破。便甚麼會，石女唱巴歌；不甚麼會，跛驢拽鐵磨。囉囉哩，黃頭碧眼；知不知？玉兔踏折珊瑚枝。


拈得缽囉娘一句，絕毫絕釐沒巴鼻；古木寒嵒月色新，統攝大千歸自己。蘇州有也常州有，劍池夜半蒼龍吼；驪珠抉得本無心，一任猛風翻石臼。五臺山上隔塵氛，雲蒸飯熟香氤氳；驚倒生公點頭石，當機說法教誰聞？


大用現前滿眼滿耳，纔墮見聞埋沒自己。石窗漏燈盞，喪盡宗猷；楊岐三腳驢，全彰玄旨。似火燒冰，道人行履，澤禪澤禪莫忘此理。


格外之機，石中韞玉，渾渾侖侖，不受磨琢；當陽忽剖開，光明照幽谷。覿體絕瑕痕，誰能強名邈？得來不費纖毫力，翻笑卞和三度泣；邁古超今也大奇，驚倒豐干與寒拾。


文彩未施，全彰寶印；信手搭來，頭正尾正。印空印水及印泥，鼓聲咬折撞鍾槌；羅羅也竟罔措，聞根喪盡洩真機。印水印泥還印空，腳頭到處忘西東；金毛哮吼大千震，身在蟭螟眼孔中。印泥印空復印水，高峰頂上波濤起；撼倒上天三十三，舜若多神汗如雨。一二三兮三二一，六合茫茫誰辨的；筆描八臂那吒神，倒把秤鎚捏出汁。


明明百草頭，明明祖師意；直饒道得親，猶是半途底。此理灼然原自別，海底泥牛嚼生鐵；三峽銀河天上來，夜深浸爛峨眉月。明禪，明禪，知不知？江南江北徒纍纍；白華巖上頻伽語，不是西川啼子規。


一由一有一亦莫守，俊快衲僧不存窠臼；頂門正眼明如日，轉轆轆兮明歷歷。等閒照破劫空前，不是心兮不是佛。保福有願不撒沙，古也今也徒矜誇；第一山頭剳得腳，何妨處處開曇華？


佛祖向上事，急著眼睛看；機先見得真，方堪救一半。栗棘蓬、金剛圈，端的從來吞透難；若是吾家真種草，等閒一鏃破三關。驗人自具驗人眼，活路通身有何限？淨瓶踢倒笑呵呵，堪與後昆作師範。


脫略衲僧家，動轉如飛豹；不墮有無功，自然離用照，無星秤上沒淆訛，半斤八兩何須較。與麼也，一盞清茶醉不醒；不與麼也，耆婆妙藥難求效。驀直臺山路不差，夜行不許投明到；爛炒浮漚當飯噇，切忌翻卻煎茶銚。


現成公案不必提撕，塵塵剎剎顯露真機。腳尖踢出西來意，泥團土塊生光輝。寒山拾得擔枷過狀，普化臨濟疥狗泥豬。風流出當家，還他師子兒；忽地青天轟霹靂，驚起洞庭湖水立。光福山頭浪拍天，舜若多神面皮溼。


道由心悟，理緣事有，提起破沙盆，打殺子湖狗，抹過太虛空，法身藏北斗。扶桑人種陝西田，鐵牛耕破崑崙巔；夜行人自愛明月，不知腳底芒鞋穿。阿呵呵！羅囉哩！三春依舊鵓鳩啼。


機中有句，句中有機；不是圓通法門，亦非向上提持。磐陀金剛石，大海碧琉璃；紫竹旃檀林，八面香風吹。白衣仙人識不識？見時須是超聲色。拍天大浪撼潮音，夜半團團紅日出。


伶俐衲僧，行藏自別；在在處處，頭頭合轍。金鎖玄關信手開，銀山鐵壁難遮截；一機拋出絕商量，碧眼黃頭俱結舌。越山青兮吳水綠，今古遊人觀不足；觀得足，六六依然三十六。


萬法本來空，一心何悄悄？石人打鐵彈，簉破虛空腦。血濺須彌盧，腥風四邊繞；吹綻優曇花，香噴苾芻草。今古絕遮藏，昭然明了了；腳尾與腳頭，總是長安道。一任山青黃，誰管歲月老；如意自家珍，楚璧原非寶。


水泄不通那一著，八臂那吒摸不著；道人兩眼見得親，正好虛空中著腳。虛空著腳良可奇，絕躋攀處猶坦夷；腳底水泥無半點，手中泥水何嘗離。施為動轉何超邁，老蒼龍脊從空駕，頭角崢嶸宇宙間，縱使毗嵐吹不壞。轉身句子無滲漏，逸量神機碎窠臼，旁提正按常住磚，片片光生絕塵垢。個樣從來本現成，未動手時功已辦；丈六金身草一莖，一莖草上黃金殿。


欲了生死因，先淨心為本；一念若遲疑，便落魔軍阱。直須提起話頭參，於一切處休顢頇；驀地黑漆桶底脫，萬象森羅毛骨寒。爪籬拈向風前舞，有口不說無生語；一吸西江徹底乾，瑞世優曇開鐵樹。

