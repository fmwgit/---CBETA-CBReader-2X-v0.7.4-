嘉興大藏經（新文豐版）數位版, No. B171 天隱和尚語錄


茅菴清淨若秋水，滿目紅塵到此洗。回光返照百劫消，擬議之間隔萬里。洞山昔日過溪流，一腳分明踏到底，四壁蕭然綠竹陰，草榻蘧蒢揮玉麈。風飄飄兮天花落砌，雲幢幢兮梵供香廚，側耳聆兮泉流石響，抬眸盻兮月映松輝。閒適興漫登巔，一目千峰掌握間，遙望翠微煙起處，不知人住幾多番。自揣看吾何為？不學盤山打筋斗，且喜懶瓚之風規。詔到龕前煨紫芋，懶收寒涕只堆堆。又羨寒山子，寥寥忘卻來時處，斜陽巖畔口喃喃。嗟歎時人不知始，如猿捉影兮，何日偷心死且安。林下度殘年，不願人間殊勝事，從他碌碌兮，奔南走北何時止？一日閒兮一日新，不知誰是箇知音？鳥啼花落驚回夢，又見空山放白雲。靜悄悄，漫惺惺，一钁生涯幾十春。寒則穿衣饑則食，不須向外去追尋。黃頭碧眼難瞞我，任彼狐群賣性靈。


曠劫從來未嘗失，緣思水草千山躑，尋伊不見入雲深，始探林巒覓蹤跡。披襟急急過山巔，獨步悠然夕陽歇。時登峰頂受風霜，夜半明星天共徹。寥寥兮每警策，總有黃金難買得。純純這箇黑牛兒，莫逐尋常販鞭客。想形容，真本色，生來不受人拘執。驀地相逢獲著伊，牢把繩頭手中縶。或時騎，或時睡，拍虻愛惜心如醉。調得純兮放索頭，耕遍田園不離位。不離位，有時吾倦卻忘懷，渠亦無心趁眉黛，五雲陣陣過長空，暗暗人牛皆自在。皆自在，呼喚從教相應快，逍遙無礙更無求。明月清風知梗概，天荒地亂絕無憂。試問牛兒有何賴？有何賴？踢破未生前大塊。歸兮歸兮歸便休，茅屋山家雲靉靆。


了了了時無可了。箇中豈用尋他討。夜來風捲嶺殘雲。月印千溪明皓。皓明皓皓休草草。小中現大大中小。此道何曾有定名。觸著方知了無了。應機宜無煩惱。句裏分明義了了。若還滯義復承言。箇裏依然了未了。大丈夫氣浩浩。自有衣中無價寶。尋常用處不思議。莫向途中打之遶。境中了智中了。境智雙忘作麼了。若將一箇囫圇吞。須彌山子誰推倒。行亦了坐亦了。語默動靜都要了。了得頭頭本是空。未是吾家真種草。這邊了那邊了。古路條條靜悄悄。風吹石臼演摩訶。黧奴白牯卻知道。覺已了夢已了。一念之中有分曉。本無一法可當情。泥牛背上銜花鳥。事亦了理亦了。權實並行方纔好。拈來那用涉思惟。獅子摶兒不露爪。宗亦了教亦了。殺活縱橫誰敢道。一條白棒活如龍。銅頭鐵額俱打倒。來也了去也了。雁過長空天色皎。老胡留隻破皮鞋。園林花發知多少。我也了你也了。佛魔到此一齊掃。於中淨盡絕無餘。燈籠露柱知音少。不了了了亦了了。無所了一切了。只麼隨緣自在行。乾坤坐斷無邊表。


金烏趲玉兔催，百年光景剎那之野人，兀兀蒲團坐虛度閻浮十二時。半夜子，團團一箇虛空爾，靈然無覺絕無聞，百劫千生偷心死。雞鳴丑，翻身下榻慣搔首，課誦沉年魚絕聲，如是之經轉乎否。平旦寅，眼空無我亦無人，大千沙界渾無事，若道無心早有心。日出卯，天上人間無價寶，紅光照耀東山頭，萬戶千門熱鬧鬧。食時辰，松間溪畔信口吟，提掇祖師心地印，屈指當今有幾人？禺中已，布袋憨憨常化市，街頭村後等箇人，來者何曾是相識？日中午，飯罷水邊洗缽無，撥草瞻風雲衲子，試問奔波何所圖？日昳未，室中一物胡所寄，拈起尋常老竹篦，無論佛魔咸打去。晡時申，無位真人那受塵？露柱燈籠閒笑傲，佛殿山門忽作嗔。日入酉，石虎西山怪哮吼，鐵牛驚入瘞幽林，笑破虛空半張口。黃昏戍，簡點將來繇自隔，衣線下事竟何如？多年曾作他鄉客。人定亥，赤體條條取性快，破衲蒙頭伸腳眠，無憂無慮無思解。這箇日日秖如此，一念萬年終不改，從他滄海變桑田，行住坐臥雲自在。


嗟歎浮生虛夢幻。閃爍光陰剎那辦。功名富貴空中花。生死老病真大患。人間縱有百年生。逐日歡娛都有限。迷中迷戀中戀。只道榮華無改變。誰知箇裏不容情。一息不來去如電。好作業不行善。招因帶果直如線。所作所為雖自瞞。陰陽那管神機算。如影隨形定短長。靈臺一點是公案。三界昇沉實苦輪。總在尋常心一片。君不見。田中種稻還得穀。麥裏何曾不出麵。須知報應決無差。得失從吾須自薦。既知浮世屬無常。豈逐境緣聲色轉。眼光落地已茫茫。臨渴掘井徒何幹。現行日用要自推。莫待閻老從頭判。若不迷頭認影為。翻身即到菩提岸。回光返照地聲。管取自家本來面。逍遙自在出塵居。無拘無束無羈絆。大丈夫兒這麼行。達得浮生了虛幻。了虛幻有何羨。靈山化導釋迦尊。王位俱拋苦修鍊。人天四眾得瞻依。羊鹿牛車示方便。今日皈投急早修。像季也稱真法眷。出家兒莫辭倦。行門真實要須辦。因果分明罪福招。不遵佛律入地獄如箭。


無生歌，無生歌。我唱無生生更多。三界茫茫何日了。四生六道混娑婆。這裏出那裏沒。出沒於中無所脫。回頭踏著這些兒。都盧拉向無生國。莫蹉跎趁色力。扭定鼻頭。不可忽工夫。到得熟處生。相近無生好消息好消息。寥寥獨坐無人識。箇中若未達無生。便把無生作空豁。十八空門空不空。空空空到無邊闊。驀地翻身識得渠。打失鼻孔眼睛突。森羅萬象笑咍咍。千兩黃金難易得。語默動靜合無生。柳巷花街心似石。勘時人不果決。依依稀稀未真實。談玄說妙當無生。箇裏何曾親見徹。衲僧家且罕得。立向人前要真說。言言見諦了無生。劈面臨機如霹靂。莫將此語當尋常。不是途中泛言客。無生路上不思議。直入條條是空劫。生死牢關劄地開。曇花朵朵明如日。般若刀金剛劍。無明積劫劃然斷。悟得無生徹底空。天魔外道一齊勘。靈雲昔日見桃花。都道當年是作家。無生曲調應難和。幸有玄沙語不賒。長慶老非等閒。坐破蒲團七箇難。捲起簾來見天下。纔覺無生滿世間。世人因甚不能了。逐色隨聲空懊惱。拈來法法是無生。管取頭頭不相擾。無生歌無生歌。唱得吾今沒奈何。依然收拾跏趺也。閒看青山雲去雲來陣陣過。


休休休！老邁無心向外遊。自從住箇尖頭屋。千丈巖前擲釣鉤。動亦休。靜亦休。四威儀內安然休。本來邋遢無拘束。瀟灑林間已白頭。名也休利也休。於中了了是真休。若還一點不了得。負墮他年作馬牛。玄也休妙也休。目睹雲霄有甚愁。三世諸佛口挂壁。六代祖師難出頭。有時盤礡，危巒石上兮，寥寥對坐千峰月。有時放浪，曲徑溪邊兮，聲聲影落一天秋。今亦休古亦休。百劫千生難逢。此際之優游。得亦休失亦休。片時少刻忘懷箇裏之玄猷。休兮休兮吾何休。風傳四海知音者學我懶漢之休休無端，撞入山阿裏也。將名字挂林丘。你也休我也休。休到何年始是休。大家識得休休訣。拍手歸兮不用休。


有米無人舂，無飯有人喫，這裏著心看，誰不是賢哲？盧老當年脫俗來作佛，原無南北別輸他，一片至誠心，便登祖位超階級。嘆時人都可惜，學道行門少真實，箇箇要縱身心閒，不知失卻於放逸。福慧雙修聖即齊，單執半邊便偏一，況一不修總自無，他年碌碌牛馬驛。急須勘，莫埋沒，行慧二門切須徹，若然一點不存心，佛也無能為爾畢。上三下三道歷然，都由一念之躑躅。莫恃頑皮撻不來，光陰迅速如電疾。已蹉跎春近日，米又回芽分外折。不思施主施來心，且要人人二時噎。嗟法門，痛徹骨，幾番意欲建法幢，自揣福輕言弗出。若此些需尚不行，教我如何不啾唧？眾中有箇發心人，免得老僧苦据拮。執事人未明白，怕去求人要用物。不知物事自何來？恰繇都在夢中宅。一朝覺得大家看，聚頭喧喧有散日。生死茫茫殊不知，老僧今日分明說。


自入空山無異緣，兩忘喧寂始惺然，石泉落澗離絃曲，竹影翻階得句玄。蓬戶半開雲霧鎖，蒲龕細起篆煙連。休云此際清虛境，更覓西來鼻祖禪。


四顧青巒列畫屏。兩溪碧水絕紅塵。白雲堆裏半間屋。綠樹叢中一箇僧。寂寂孤明天際月。堂堂大道佛傳心。誰能到此忘賓主。信手拈來付與君。


一箇蒲團心境閒，千峰環繞薜蘿間，風搖花落鋪如錦，月上林梢色逾藍。盡日看山雲逸逸，長時倚樹鳥。現成公案無能會，更向諸方乞指南。


道人得趣在山林，結箇茅菴遠市塵。瓦灶斷煙敲石火，澗流無水鑿池冰。懶看竹節知形瘦，閒倚松根覺老侵。無限風光留不住，世間能有幾知音？


山中活計最天然，受用年來得自便。筧竹水流砂罐底，燒柴風送火爐邊。石床寂寂閒雲伴，松逕幽幽孤月還。道在目前無別法，不勞彈指透玄關。


狂心頓歇便居山，放曠幽情泉石閒，嶺挂白雲啼鳥破，溪流黃葉道人還。窮源休住三空法，把本忘參一字關。豈敢磨磚成鏡子？天池止水照空顏。


此事天真莫浪修，饑餐渴飲睡來齁，迷中狂鹿追陽燄，悟後羚羊挂角幽。爛嚼二時無米飯，亂披四季碎雲裘。自憐計拙能疏懶，閒臥松陰枕石頭。


白髮頭陀隱翠微，晚年無力下山蹊，杖藜懶探清溪碧，欹枕橫眠皓月輝。見鹿失群思石老，騎牛逐隊憶泉師，慇懃寄語參玄士，好到林間度歲時。


生平偏愛住深山，古路松門竟不關，心若寒灰機見少，身如枯木世緣刪。孤吟拂石清風起，長坐臨溪白日閒。法法本空誰是道？隱几忘我笑開顏。


山房竹密鎖寒煙，寂寞幽棲境自偏。鴈嶺夕陽籠翠篠，龍潭夜月照青蓮。疏鐘響落林坰外，清磬聲傳嶽麓邊。莫道箇中消息斷，拈來物物自天然。


此事分明不用疑，目前無物坦然夷。鴉烏鵠白非容染，柳綠桃紅豈屬移？山褁雲陰閒熟睡，水和風響吐新詩。西來大意門門透，從此難教心外馳。


萬竿修竹隱茆茨，飲啄隨緣度歲時，靜悟更須重放下，超玄總不涉離微。經行漫破莓苔徑，說法長臨碧玉池。豈羨聲光流濁世？空山閒笑自忘機。


生來不解迎賓客，坐臥青山意坦平，世外了無塵俗事，林間那有利名情？虛堂寂寂寒雲鎖，空谷寥寥皓月明，無事界中能作主，有為境上是何人？


山水相宜便結菴，夙緣分定莫生貪。迷從不覺千般礙，悟自回光萬種含。啼樹綠猿青嶂裏。泛沙白鷺碧溪南真機活潑吾無隱。也要分明。仔細參。


薜蘿空掩徑蕭蕭，閒倚荊扉賞寂寥，雨過萬山添翠色，雲開千嶂露丹霄。枯榮不論隨他去，禍福須知任爾招。抱朴守愚林下住，翻思顏子樂簞瓢。


天然妙性本來真，孰謂心生妄有身？五蘊解空知幻像，六根清淨了緣塵。窗前翠竹搖虛影，檻外黃花笑轉新。誤入雲深不知處，幾多幽鳥亂啼春。


道本無私天地間，不須林外叩玄關。鶯啼燕語傳消息，柳綠花紅諳指南。劍去刻舟迷落處，羊亡岐路見多般。野僧何故閑饒舌？秪要諸人當下安。


紅塵飛不到松房，秪許閑雲伴寂場，粥飯罷來無雜念，暑寒煎逼幾多光。依蒲兀坐香微縷，就案看經月滿窗。活計盡從時變化，肯將身逐世途忙。


懶散頭陀久住山，柴門終日未嘗關，啣花白鹿嘗來擾，偷果黃猿去復還。憎愛兩忘無取捨，貪嗔俱泯得消閒。了知此道超言象，不把工夫向外攀。


榮華終是有蕭條，住箇深山伴寂寥，名利要從清處絕，是非都向靜中消。巖花簇簇如鋪錦，澗水潺潺不斷潮，寄語未休林外客，馳求心歇定今朝。


青茅新兩間房，山色全收小碧窗，到者竟忘賓主話，住來無事暑寒忙，雲生晚谷成千態，月到中峰印十方。箇裏本無元字腳，分心分境錯商量。


閒開窗戶笑春風，幾樹花敷白間紅。且喜枝頭翻玉蝶，每憐香蕊睡燋蜂。忙忙徒為人奔逸，汲汲貪求己分空，無事倚欄吟半偈，相看都在寂寥中。


雲捲秋空月到庭，開窗遙望萬山青。林巒靄靄煙籠樹，谷岫依依翠點屏。境智了然常寂寂，塵緣空處愈惺惺。須知此際無偏黨，長夜蕭然不掩扃。


小搆茅廬在碧岑，寥寥四顧孰為鄰？平生安分成無用，半世隨緣不外尋。就石看經窗滿月，依蒲剪衲坐連雲。自憐住得山深絕，那有漁人來問津。


林居尤勝在陽春，萬木榮榮得自欣。繡谷風生香撲鼻，蘭溪水足味甘唇。庵前庵後禽聲好，雲去雲來山色新。總是一般誰造化，箇中唯許道為真。


詩興年來閣一邊，偶逢新霽得長篇。硯塵有墨剛纔洗，筆禿無毫寫不聯。山色潤濛青更碧，溪光泛瀾綠逾鮮。涼生殿角微風裏，好聽南薰第幾絃。


捫懷無事得寒暄，直到忘機話始圓。獨坐柴床清夢遠，深居茅屋片心寬。矮窗疏竹啼幽鳥，修逕蒼松徹夜蟬。招隱有誰償舊約？好和雲水作圖看。


孤岑寂寂秋光冷，寒夜蕭蕭木葉飄，案上殘經未曾了，巖前明月不須招。竹窗畫夢松風破，石砌長流花雨漂。雲出又歸還伴我，當軒幾片挂林梢。


山自長青水自流，幾人到此卻忘憂，空懷擊竹有聲在，不見觀桃啟悟由。夜聽猿聲啼嶺上，秋聞蟲語唧林丘。疏鐘響落晴雲外，未免驚他熟睡休。


老住深山雪滿顛，頻思故舊最堪憐，隨聲逐隊何時了？棄本馳緣不自慚。劫石尚消磨歲月，幻軀誰復計千年？空林松菊依然在，雲水歸來好息肩。


懶散頭陀寓市廛，老年無力钁頭邊，擎歸一缽千家滿，著破三衣百結穿。花柳巷中全梵律，管絃樓上漏真詮，尋常這種難暪處，未舉分明在目前。


居在塵中不見塵，頭頭觸處最相親，天涯有水皆涵月，大地無花不帶春。納履忽惺樓子曲，擲刀指出案頭精。市場也有真消息，何必溪山間遠津。


了得凡心不假禪，逍遙塵市任隨緣，蒲團放下街頭坐，靜板攜來到處閒。三界本空諸子著，一真纔動四生全。西來莫問吾何旨，鼓角城樓夜月圓。


心閒無事得廛棲，應物明明不我欺。傍舍笙歌歡滿地，鄰園花柳樂無私。了知白髮隨時變，肯悟朱顏逐世移。雲月是同山市別，幾人到此不曾迷。


破衲鶉居混世塵，不圖利養豈圖名？沿街漫步隨流語，傍戶尋他逐隊行。想見憨翁攜布袋，惟憐普老振金鈴。野人無遮閒家具，浩浩場中劫外春。


乾坤何處不堪居？豈特深山是故廬？垂手入廛忘管帶，回頭到岸卻無拘。千樓夜月憐歌舞，萬井風塵笑馬驢。會得箇中消息子，無邊剎境自如如。


我本山林野外人。偶來塵市寄閒身。居無錐地，隨檀度耕。有心田遠世情。衣破難藏珠裏色。鞋穿露出腳頭。春。東風昨夜堆堆笑。笑我年來徹骨貧。


年老心閒到處家，市廛端坐沒生涯，忙看碌碌如燈馬，靜鑑明明似鏡花。箇裏本無分好醜，此中曾不著纖瑕。何綠昔日靈山老？火宅須教用鹿車。


莫道閒居在市朝，古來大隱作清標，曾聞龍女獻珠事，不見屠兒放下刀。成佛直教心地穩，天真豈假涉途勞？古來聖世能堪愛，造業場中轉寂寥。


於中了了事無侵，且在塵勞作故林。心境兩忘空有我，聖凡不立道繇人。春和鶯破綠楊陌，秋冷蟬高碧樹陰，休道遠山真樂靜，市廛中亦有餘音。


翠壁嵯峨勢插天，萬峰迴合在中間，僧居藤縛凌虛閣，客坐雲埋崎磴闌。碧水池深龍臥穩，蒼苔石老虎生斑。為憐源祖棲禪處，今日無人更作關。


荒寺幽棲草徑賒，林深日暮集歸鴉，松窗半掩寒雲淨，石澗長流明月斜。雨過亂山添遠翠，風行空谷落殘花。夜來何處狂遊客，喫盡壺中七盞茶。


挺秀娑羅列殿臺，不知誰作主人栽？花含白玉香浮界，葉吐青雲蔭遍垓。無我空心心作棟，有情下種種成材，宗風自在枝頭意，幽鳥聲聲喚汝來。


探遍煙霞第一林，風傳鐘磬隔峰聽。山傍幽洞天開跡，徑覆喬松道者心。玉帶小橋流碧水，瓊臺古殿接青雲。斷碑遺記三生建，千古令人感慨深。


自拈拄杖腳頭寬，信步閒登小崦巒，獨寐高懸方榻淨，清光返照矮窗寒。溪邊白石堪題句，巖畔青松可供餐。春去不知花柳意，主人猶倚碧蘿欄。


為訪同參泛小舟，不辭迢遞浙中遊。連朝風雨飄帆重，每日煙波帶櫓愁。寂寂雲山回首遠，悠悠海月展眉秋，相逢一笑知音少，留與人間作話頭。


與君此道得相知，箇裏全無半點欺。面隔雲山心一片，情通流水意無私。曹溪風月留青眼，荊谷文章有白眉。堪笑世間無限事，幾多相信幾多疑。


卓錫煙巒小搆新，草龕風雪度殘春，鋤漫把開荒徑，短拂閒拈憶故人。雲出遠空山畫扆，水流深洞石嶙峋。知君欲究真消息，百尺竿頭進步頻。


薜蘿門掩靜蕭蕭，獨坐巖房伴寂寥，苔徑從君仙舄破，荒臺愧我木林颻。龍宮直入無遮障，鷲嶺須登豈憚遙？他日乘雲返幽谷，漫攜竹杖嶺頭招。


野人卓錫白雲深，荒徑蕭條古木陰，暗想遠山秋信晚，長懷幽谷夕陽沉。高才未脫雞窗苦，拙衲難成鹿苑，心天外忽聞飛鶴唳，也疑乘興下空林。


分袂俄經一載餘，支離病骨瘦形軀，幾番擬欲過蘭墅，未敢輕教下草廬。溽暑豈無秋水興秋水菴名，薰風想見翠軒娛，相看只在山南北，不得盤桓附寸書。


殘燈香盡漏聲沉，兀坐蕭蕭對碧岑，萬戶當天明有月，幾人學道了無心。清光遠照山如畫，白水長流澗似琴。感慨參玄岐路者，徒勞向外去追尋。


荒寺蕭蕭苔蘚封，何期每每叩心宗？休疑巖石非為虎，笑指蒼松似活龍。雲水五湖憑一缽，煙霞四海聽朝鐘，龐公遍揖林泉處，幾箇知音繼此蹤？


此道寥寥孰肯修？幾人到此不凝眸。養高心自得閒靜，見重身游正路頭。抱子弄孫無可累，觀山翫水有何留？聊為應世勤王事，意在煙霞龐老儔。


觸破湖南幾片雲，不辭迢遞越嶙峋。溪聲遠頌，淨名德，山色幽藏野老身。荒寺秋煙俱寂寞，籃輿睛澗獨殷勤。相逢坐語薰風外，明月光含遍界新。


看破塵煩始學禪，一肩擔荷可為全，風霜半世功名事，山水繇來佛道緣。曾讀五車心廣大，嘗聞三要理無偏。毗耶丈室今猶在，不二門開見性天。


寄蹟儒冠了世緣，滿懷風月照林泉，遍參已羨龐公蘊，操守應超楊大年。父母未生前薦得，乾坤獨露箇中玄。居塵不涉塵緣事，閒坐幽軒心境圓。


自嗟老邁出荊扉，也曉流光照晚暉。不意遠尋金谷裏，誰知獨泛霅溪西。相看儘有英靈者，未肯全超世外機。此道寥寥君諦信，他時終不是依稀。


湖颿杳杳遠相臨，不畏風波見道心，別後轉思連夜月，閒來還憶片時吟。經寒輪與垂庭柏，論序誰驚過牖禽？人世稀逢幾回笑，留題行樂在空林。


此道知君識重輕，箇中終不負虛名。身居塵世心無染，意絕諸緣善有聲。擇法眼高千嶂外，探玄玉步萬方傾。夙乘願力為牆塹，扶振頹綱化有情。


懶散羨山居，忘緣境自如。雲鋤半畝芋，月誦兩行書。臨訪非塵士，閒歌有翠鴝，春秋雖不涉，梅放一年除。


適得山居趣，蹉跎不計春，常逢採薪老，那遇慕玄人？伐木天空闊，開池水面深，長歌驚萬壑，笑憶逐風塵。


曲徑無人掃蕭然，太古間蹊無車馬。跡門聽樹禽還松，下翻經義臺前起。石斑偶然吟半偈，花落在雲巖。


達道媿無心，塵囂竟莫侵，披雲石上坐，得月澗邊吟。仰看青山老，秋多黃葉深。不知浮世幻，孰肯向空林？


浮生不滿百，枉作千年計。昧己用奸心，陵人動豪氣。且看樹頭霜，轉眼葉如醉。忽地秋風來，飄散塵埃墜。


偏愛吾廬好，寥寥無所求，草豐常睡鹿，波靜不驚鷗。漫步乘風息，徐歌待月流，山前一怪石，相對兩忘憂。


自在白雲間，晴空見遠山，論交常屈指，脫俗已蒼顏。白髮誰能染？青山我自閒，浮生縱滿百，歸去把空拳。


修行不得力，每與境相敵，誰知境即心，反起心分別？心境本來空，如水印明月，月出自無遮，萬象皆照徹。


生平無所學，秖好住幽谷，不圖世人知，惟與麋鹿逐。雲來伴我間，月到照我宿，獃獃一頭陀，任他榮與辱。


一笑轉幽閒，空生誰住山？眉開青嶂鎖，眼淨碧溪瀾。見月應忘指，尋頭昧本顏，纔思親切處，猶隔幾重關。


曳杖轉幽林，登臺望海吟，一團青嶂合，五頂白雲深。坐久渾忘世，情高若有心，孤危常寂處，天籟絕無音。


淡雲橫谷口，寒色滿山中，碧沼凝秋水，疏林度曉鐘。草衰雙眼白，木落一心空。事事渾無著，瀟然一老翁。


適得單傳事，翩然破暑歸，湖光開道眼，山色振清規。即色元非相，真空達有為。纔聞獅子吼，漫作象王威。


空山多幻變，白練化寒秋，吞吐千峰碧，氤氳萬壑幽。孤松欣帶韻，野鶴羨同遊，堪笑藏身處，寥然不在丘。


萬木含秋魄，疏空逗黑白，堪嗟步影流，未覺於夢宅。三界若空花，一生如博奕。翻照本來人，光陰莫虛擲。


秋後好行腳，暑寒兩不干。溪深憑杖底，山遠辨雲端。未晚尋幽宿，初明儘意看，路逢清隱者，切莫被他謾。


芟草歸來晚，峰頭挂夕陽，汗簑忙脫下，兀坐一爐香。


披襟閒步晚，松徑倍幽然。舉首看峰頂，白雲天已連。


獨坐山窗冷，瘦梅開半枝，無人堪共語，閒賞月來時。


梵剎遺來舊，曇花幾度開，雲從秀巖出，月向古松來。


樹色陰濃閒坐，不作一毫工課，箇裏本自無求，莫云尊貴之墮。


幽谷了無溽暑，一榻蕭然自許。有人借問西來，未肯輕言錯舉。


住箇深山茅屋，窗對幾莖修竹，風來涼似清秋，堪歎時人馳逐。


長日寥寥放過，也不忘卻遮箇，昔人頻喚主人，三十年前勘破。


幽居何事得干懷？竟日柴門半掩開，雲意欲歸香滿室，亭亭忽過玉陽臺。


野鳥枝頭聲已和，巧雲窗外亂飛過，巖阿老衲心如洗，一味平常信口歌。


晚景霞光照遠林，臺前幾樹有蟬吟？坐來月到松窗靜，機境相忘一片心。


雨後溪聲似怒雷，野人閒坐石莓臺，了知競注無流相，笑翫巖花逐水來。


坐破蒲團萬境閒，一輪皎潔照當天，千秋碧落危巖下，底事塵勞人不還。


清池水映連天碧，香桂初敷滴露濃，兀兀坐忘塵世慮，千山靜照月明中。


出語驚群未足誇，祖師門下眾如麻，野人拙訥無佳句，漫指溪聲舌更賒。


水邊林下漫淘禪，物物幽閒心景妍，觸目湛然無可說，黃鸝枝上碎喧喧。


曲徑蒼苔絕影蹤，巖龕冷落笑花叢。道人一種清貧景，長把白雲窗戶封。


秋捲殘雲陣陣過，峰前閒立一吟哦，月來嶽色清新句，卻被疏風轉薜蘿。


箇事從來不強行，也無長處接高明，聽由他底欣欣地，我此山門似水清。


曲順機宜我不能，天容老谷一閒僧，箇中了了無餘事，泛漾隨波實可矜。


幻軀多病好安閒，不喜人間秖住山，石屋巖龕坐黃葉，幾人得過上頭關？


春去夏回秋又至，幾番風雨幾番寒。道人端住巖窩裏，衣食隨緣不用干。


幽鳥一聲啼破夢，覺來散步漫吟哦。住山幾箇知音者，不去隨流混世波。


道在目前無別法，現成公案不須參。山頭老漢今饒舌，切莫隨他落二三。


此事須教有正因，了無一物守清貧，常懷雪老餐松柏，拶到明星萬谷春。


金峰卓立眾山中，萬象高懸眼界空，無角鐵牛橫古路，幾人得見白雲翁？


雲籠高嶽倚荊南，漫剪藤蘿結小菴，獨坐月明當戶照，更無餘事到新龕。


籤笆草苫冷如冰，破衲蒙頭徹底清，四十日來飛白雪，山河大地似平沉。


誰把虛空劈半邊，走來都道白雲巖。坐看神自廓然靜，不覺月明東半山。


拈頭點尾活如龍，千里迢迢一似風。觸破萬山雲與雪，歸來閒倚碧堂東。


不將春色擬栽培，脫略工商藝剪裁，遊子滿園觀不著，只因伊向火中開。


石磬高懸萬壑中，外觀山色裏頭空，知音不用重敲擊，響應如雷遍梵風。


枝頭百舌話偏長，啼破寒梅滿院香，有耳不聞仍熟睡，可憐窗外好風光。


雨過涼風夜起秋，坐長閒話為人愁。可憐浪走江湖客，何日能休心外求？


碧天明月照長林，萬籟蕭蕭聲自沉，堪笑野人閒不寐，坐來寒覺衲衣侵。


步入雲霄壓眾峰，煙波疊疊嶺重重。翻思昔住清涼頂，可比文殊一半笻。


夢至凌霄最上峰，千山萬水隔重重，忽然省得來時路，拋卻從前一古笻。


小徑深深古洞迷，涓涓漱石透前溪。偶攜竹杖尋幽跡，惟有山公挂樹啼。


寥寥獨坐振宗堂，寂寂孤明萬壑涼，我也本無心說法，不勞天女散花香。


此地誰人名妙智？當於觸處見天真。境因智立智由境，古寺原來今又新。


岸樹玲瓏月正央，小舟不繫泛秋光，吟詩漫得驚人句，滴露和煙瀉滿窗。


萬松林下獨幽棲，每嘆紅輪易墜西，剛得春來幾多日，梅花飄落出前溪。


千嶂未消殘雪冷，一菴端坐夕陽曛，思君偶出峰前望，踏破飛來幾片雲。


羨君鶴骨最孤清，雲水從來自有聲，堪笑老僧疏懶態，也無詩興接高明。


一龕空鎖寒雲靜，古洞清流滴淚乾，憶昔淡公曾苦行，遺風千載播名藍。


柴門暫把白雲封，誰想君今過遠峰？休笑深林茅屋冷，道人端的是家風。


百千三昧從何得？一味平常耐久來？玉殿瓊樓從此現，庵前先發一枝梅。


池中屋冷五更寒，破衲蒙頭意未安，憶得故山煨榾柮，地爐相伴有人看。


相逢又別轉巖阿，目送寒雲片片過，思得舊遊人再至，青燈竹榻話玄多。


池平澄灩臥龍藏，煙雨霏霏歲月長，天外一聲雷震起，萬山雲合覆湫光。中龍池


小嶺騎峰賓主分，登臨別是一乾坤，樵蘇匝匝歌聲遠，忽地雲生掩石門。分賓嶺


巉巖如玉倚青霄，翼翼連雲勢帶搖。何不摶風竟飛去？想伊留作畫圖標。白雲巖


小閣凌雲在碧空，憑欄四顧萬峰叢，幽居秖許林間老，對月閒吟天際風。憑虛閣


突兀高懸可試心，幾回獨立畏崖深，豁然腳踏虛空碎，石上風生大地春。試心石


林巒積翠映危臺，遙望煙湖萬頃開，日吐波心帆影亂，霞光先照碧崔嵬。玉陽臺


腥腥血氣染蒼峐，凜凜威風片石來，千載高眠披雨露，至今足跡破莓苔。伏虎石


古穴當年源老棲，孤風冷冷至今知，寥寥四壁惟餘座，誰繼先宗作範規。避暑窟


嶺頭大塊眠雲石，自古傳言立限門，今日鑿開賓主路，從教車馬箇中奔。限門嶺


前巒秀石天開洞，古往今來遊者多，識得豈隨聲色轉，西施名不挂煙蘿。西施洞


巉巖峭壁天然盡，忽地雲生遮半邊，開合不知誰作主，其中消息更重玄。面壁巖


不是知音不到來，萬松徑上起莓苔，煙霞影跡空來去，陣陣清風點翠臺。萬松徑


慈慧須憑一路修，從教步步踏源頭，而今建得功成也，千古令人作勝遊。慈慧橋


遶殿傍通一脈泉，涓涓流出有真源，莫非直接曹溪水，相續綿綿不記年。武陵溪


白虎山岡一坦平，於中獨立望湖亭，主賓酬唱忘歸去，月起湖心分外明。望湖亭


磬山最頂白茅峰，念昔何人曾建功？留得菴基深草裏，至今誰肯繼前蹤。白茅峰


飯罷禪和咸洗缽，趙州公案未曾圓，山僧今日重拈出，漫向池邊得句玄。洗缽池


散步攜笻到竹林，常懷多福語惺惺。古今多少乘陰者。幾箇知音就裏明。修竹林


一徑逶迤翠色濃，小橋橫澗拂清風，偶來曳杖支頤坐，閒看雲來綴碧松。雲松徑


睹影深知不在潬，分明那隔一毫端？渠無我也潭何現，水靜風恬自笑看。笑影潭


山腰片片石如鱗，歲月頻經積蘚紋，林下道人觀不厭，半餘蒼色半餘雲。龍鱗石


兩溪相競接湖波，竹筏隨流拍浪過，風雨歇時來往疾，小亭俯視漫吟哦。俯溪亭


巖前天設石磐臺，風月隨時揮麈來，老漢不須重註腳，千山一帶笑顏開。揮麈臺


側嶺崚嶒欲斷雲，鳥飛不過羽翎分，遠看山色點空碧，半落晴光帶晚曛。斷雲嶺


插入青霄五箇峰，攀躋欲上路難通。不知昔日誰稱老，眾壑群山列下風。五老峰


一片湖光湧翠峰，自來出沒雨煙中，孤危遠映山山碧，影壓輕舟帶短篷。湖翠峰


新開玉峰一片地，搆得數椽蔽風雨。竹窗明映和氣生，對坐盤桓發幽趣。不將禪道塗齒唇，墾土掘地終無慮。山田米飯撲鼻香，一念萬年心不易。般般拈起也尋常，喜有燈籠笑露柱。向上宗乘事作麼？顛三倒四合規矩，羨君真實行門深，萬象森羅咸稱譽。休稱譽，滿口諦，只恐他年誘濟人，林泉未必能留住。


休老荊南最深峪，巖畔藤蘿縛茅屋，蕭蕭冷落十年餘，閒看春山紅又綠。思君昔日破谿苔，談笑篝燈連夜宿，稜稜眉宇皆文章，浩浩言詞若空谷。深知鄭重真國器，志氣不止于天祿。超然自具出世心，好比萬山一輪玉。回軒若作荊谿遊，令我林泉增秀蔚。試看禪喜羨蘇老，風流千載無生曲。嗟哉滿眼走埃塵，斷絃今日何人續？願君共出一隻手，力挽頹綱振亭毒。方當滿得道人心，如是箇中千萬足。

