嘉興大藏經（新文豐版）數位版, No. B181 布水臺集

布水臺集卷第四


融和最喜艷陽天，無那春歸泣杜鵑；芳艸天涯生欲遍，愁心畏向玉階前。


遶梁燕子語呢喃，何事東君去不還？艸木光生春老大，空留雨露在人間。


功成靈武上皇歸，興慶宮前事卻違；十二龍斿天路杳，吾皇神慮自通微。


華冠久卸萬年床，玉漏聲沈古殿涼；徒有九州神禹蹟，蔀葑何自戴恩光？


優曇無曆計春秋，吹盡天香不斷頭；尚冀母忘悲願力，還從兜率下閻浮。


綠甸春畦正好商，因師抱恙促歸韁；鬱洲愁斷雲千里，豈憚吳山越水長？


杜宇催歸日未斜，計程半月可還家；春風此去猶無恙，看遍江南江北華。


碓觜曾開臘月華，階前道樹幾抽芽；鑑湖水淼空心眼，秦望峰高漱齒牙。不打諸方閒鼓笛，詎爭盧老破袈裟？人間甲子渾忘卻，一任西窗日又斜。


甲子重添又十霜，綠因春老漸垂楊；芳菲謾謂今將歇，雨蓋荷擎日正長。


華鈿雨洗春妝淨，火吐榴缾照睫新；有相身中無相相，不同劫石共為磷。


三遷教子繼儒傳，有子誰俱聽出纏？俾續法王真慧命，陳母較似孟母賢。


家住雁湖緊比鄰，由來山水得情真；長書大士消餘習，閒寫名緇託隱淪。想逸當年無道子，思玄此日失波臣；從君繪就玲瓏石，減盡巫峰十二神。


為流大法到炎方，萬里征途曉夕忙；來冒南薰歸冒雪，此心端共楚天長。


劉漢曾參知聖禪，昔王何似二南賢？芒鞋日上黃金殿，譚落天華積檻前。


三犯重溟到五羊，寶林開遍覺華香；從來大法流東粵，高頡還宜智者頑。


鴈斷衡陽十五秋，驚聞此日動離憂；山藏誰謂能移壑？白露橫江失舟。


太白堂前艸眾刪，嘉君意氣獨閒閒；多年賦就還鄉曲，卻怪今朝唱大還。


從無佛處解成佛，已見炎方佛一尊；遮莫剛彊難化度，還為唱滅勵頑昏。


火宅先君出瘴濆，歸鄉化俗媿遲君；蘭舟復住中流楫，瘴海誰開接地雲？


命濁奇逢壽大椿，尤欣五趣見天人；操觚欲頌生平蹟，厥美難將十百陳。差可龐公車並軌，未容有道步同塵；微君福德持衰世，敢保閻浮總化燐。


金地遙招已點頭，天書旋忽降龍樓；神光幸是同今古，日日與君對碧眸。


鮮烹大國藝通神，小技詩文畫可人；休怪毘耶能慧巧，大千手擲若陶輪。


丹心只擬挽天河，洗淨乾坤穢濁多；靈爽千秋殊未化，肯憑險惡作風波。


曾聞護國頌仁王，何幸勉勉見我皇？論道至忘天子貴，乎拈公案細商量。


嚴陵加足不稱臣，光武包荒為故人；喝下疏僧承顧笑，千秋法社詠皇仁。


豁達雅方漢祖雄，御人以禮法堯躬；鉤章擬欲歌明德，浩浩如天歎莫窮。


一幅吳綾御墨鮮，半含秋水半春煙；崩騰瀑布疑匡阜，澹遠村墟似輞川。寵賚固非龍惱缽，手遺全勝始豐田；名山歸奉天龍護，佳話應知百祀傳。


異世奚殷聖主虔，道兮師大德師全；空生寫就趺嵒石，瑞相摹成下二天。彷聽雷音宣寶座，儼驚法雨灑當前；通身兩處分朝埜，不盡真燈耀帝乾。


馘黃項槁貌支離，任是僧繇巧聚眉；底費九重親手澤，為留七眾好風規。三毛幸已仍加頰，四面何勞更顯奇？堪笑古錐成骨董，萬年凌閣永傳持。


微言師亦遠，睿智獨明真；既發終宵歎，旋教曠典新。琅函光吐月，玉軸曉生春；大義昭星日，昏衢息夜燐。


名山希寵錫，聖主尚勞謙；兩字從高揭，諸顏聽自拈。瑤章侵玉漢，天樂動危簷；太白標弘法，名同實共兼。


皇封彌浩浩，函蓋廣于天；當寧來何暮，先師往豈前？瞥爾親薦得，一會自儼然；今古無畦岸，天言信不愆。


君王方鼎盛，怛化切斯須；緣以大人覺，益之良士瞿。情封千界落，心月一輪孤；不住無生地，蓬瀛詎所圖？


三朝歷事股肱臣，鴛鷺班常近紫宸；夙福信由多劫種，報來麟趾更振振。


少壯從龍佐闢疆，忠勤事事得君王；法門護念尤無倦，屬受靈山信不忘。


殷憂王事知忠愛，清白傳家驗後昌；桂馥蘭馨方楚楚，三槐應早植君堂。


人言將相都無種，我愛孟祥有父風；飛鳥固然今已盡，良弓留待射天熊。


鳳生鸑鷟虎生彪，生子如君一仲謀；記取他年麟閣上，絳侯題後亞夫侯。


帝子寵來必肆奢，翩翩誰得似君嘉？菲躬動若同寒素，超俗思將類島霞。學富淮南匪假託，藝方松雪自名家；幾回臨漪亭邊過，忘卻西窗日又斜。


當年博施病陶唐，普濟何緣眾口揚？久隱西山稱逸士，今開藥室號醫王。補虛只用參苓散，導滯還加蔻朴湯；起死應知有活法，一回汗出自清涼。


何意呈身在玉堂？凌秋幾度傲冰霜；自憐碧藻堪同潔，未肯時饈遠遜香。澹泊能明君子志，麤疏不入貴人腸；平懷一種天然趣，細嚼方知道味長。


慚受天恩渥，驚聞佛事開；在資心意廣，不惜大官財。僊梵凌空際，天真降九垓；為僧今半百，恍誤蹋瑤臺。


南苑策遊騎，駿奔走侍臣；宮庭排盛燕，山海列名珍。飽德誠無盡，酬章媿莫陳；願歌天保詠，回祝向丹宸。


惜別君王重，多愁會晤難；何由能縮地？長此共盤桓。託意存千古，留思寄墨翰；正虞風雨夕，未易等閒看。


帝重關夫子，肖形百寶裝；海山憐去轍，歸護敕維匡。漢室猶堪託，髡徒豈足襄？名藍標太白，千載倚金湯。


幻質同殊劣，虛名等聖凡；馬牛呼不惜，君國體何巉？盛世尊耆德，天王式艸嵒；山林叨履戴，寧越蓋與函。


征帆驚遂挂離，思浩無涯風雨；晨兼夕乘輿遣，復排寧云忘勢。位直己外，形骸我后；誠高朗微，躬若措懷。


逝水嗟難復，朝宗詎所艱？趙州如可匹，寶掌不須攀。六度登黃閣，千回覲聖顏；坐添長壽考，金口自宣頒。


再四陛辭俞復留，吐殘榴火上官舟；不堪回首君恩重，難割永懷道誼綢。歸意盛長方似夏，離情黲黮早如秋；願言保愛珍明德，日對堯眉踰趙州。


越鳥翩翩向故山，歸飛獨恨睽宸顏；固慚八載葵傾日，尚羨嚴城晝掩關。多嗜利名叢物議，誰膺寵錫等雲閒？回天不藉揮戈力，法社殷憂未可刪。


菩提未許是真歸，極目寥寥盻絕依；天女并驅摩詰室，雲山秖蓄了元衣。吸將鄱水連江盡，走使磨盤掠漢飛，何日相逢煙靄裏？佳譚更不涉離微。


著手胸頭便了知，前身金粟更何疑？心空膴士休官日，智決烏臺選佛時。勞侶不妨俾給侍，尼乾且喚是吾師；風流乞遍歌姬院，下士從教謗復嗤。


無家客欲擬何歸？為有林泉得便依；山采蕨炊纓絡粥，池栽荷補水田衣。頑心友石秋同冷，野杖聯雲曉共飛；篆縷消來清晝永，更驅萬象話玄微。


鬼神莫覷詎容知？詔下丹楓也自疑；尚想青猿來暮日，還思黃獨正香時。巍巍破額風難繼，濯濯芙蓉志可師；千載嶺存司馬悔，悔來那得怪相嗤？


艸莽臣何德？皇情眷若琛；分攜重握手，回策復言心。愁豈關山遠？悲因媿感深；生平珠玉淚，一瀉百壺斟。


從別九閽後，傷心已百端；憫茲弱者肉，猒彼虎而冠。聖主憂民切，黔黎見德難；為詢金紫客，因孰國委官？


大川稱利涉，水涸櫂為亭；卒地潮生浦，俄然漢起霆。雨沾天子澤，威顯帝君靈；萬國通輸運，皇心亦載寧。


大禹功成後，嘉君著令猷；力排南旺水，分接萬川流。裕國非當世，福民歷萬秋；往來簫鼓客，請一問祠頭。


遠涉關河道，驚聞聳百城；聚觀如堵立，稽首若潮砰。由上尊崇意，發渠向慕情；迺知君子德，風動小夫傾。


瞥過寒嵒異艸時，春光溢目載途歸；芳菲不盡隨高步，彩鳳長疑燄裏飛。


憧憧雲水共生涯，浩浩紅塵不入衙；蹋得自來田地穩，隨緣到處可為家。


頓悟華情立搆時，根元不涉況支離？香飄反惹尋香客，蜜在汝邊更覓脾。


四天爍破眼飛光，豈為尋枝摘葉忙？入到芳叢無剩句，白拈雖巧不相當。


相隨唱拍合絲桐，向上何曾有句通？直就春光前見諦，得來不在樹頭紅。


千家籬壁透穿時，一一行從鳥道歸；俏措有誰堪得似？無毛鐵鷂刺天飛。


競落槐都天一涯，人甘同夢已開衙；進幢高豎摩天幟，要與荒夫作法家。


東風撮得指彈時，調變何勞論坎離？霹靂手還操化母，屋愚只見蜜生脾。


相須摩厲候晨光，波劫長因口眾忙；家業掙來忘管帶，兒孫輩輩足支當。


寧資飲露託高桐，手眼圓明觸處通；一抹華林芳欲竭，歸來勝唱滿江紅。


直從天外得來時，泥水罕曾一涉歸；擎到眾香回上院，出爐金彈驀頭飛。


阿閻深沉罕測涯，幾多游漾欲窺衙；旃檀不雜伊蘭種，一拶魂消似喪家。


酸回梅子遜甜時，香積持來話亦離；何似春光搏在手，清涼一味爽人脾。


風流雅自布聲光，劍俠羞為刺客忙；暗地傷人無毒口，神鋒怯見勇夫當。


黃見秋桑碧見桐，高超跡絕水雲通；問渠妙旨從誰得？萬綠叢中一點紅。


按下雲頭落艸時，去華就實務真歸；爐錘控得綿還密，奼女能驚撲地飛。


不入青峰便海涯，詎爭法會啟官衙？相隨萬指皆英特，久擅門風壁立家。


變金攪酪亦需時，春色誰烹總化離；怪得鶯梭勤織作，錦章只富詩人脾。


無復空華礙眼光，肯同碌碌世流忙；掀翻海嶽從來事，縱遇風波自抵當。


列剎何關戲剪桐？化儀傳得古今通；一般法令霜嚴甚，爐韝轟轟不斷紅。


端如郢手運斤時，不動芳心得俊歸；眼底若非空意馬，神馳華徑鶻難飛。


行藏多在碧天涯，投刺誰干宰輔衙？唯有中山能醉客，尋常貨入五侯家。


密意深深一掐時，群芳入手影離離；風流醞藉瀟疏甚？道味天然解腐脾。


發機真若電飛光，箭括來時猱捷忙；好鍊銅頭生鐵額，孃生袋子倩誰當？


春蘭秋菊夏荷桐，異卉投來成大通；自信色香元不損，那驚風雨亂殘紅。


金谷園開袖拂時，綃襟彷帶御香歸；天生邁種非輕薄，怪逐山雲得競飛。


山谷搜窮掠水涯，征車獵獵日投衙；閒身只為勞生苦，成了家兮又散家。


不說鹽梅鼎和時，雪山膩艸總拋離；如何妙勝天甘露？清味難醫濁世脾。


虛名滿世競秋光，槐筴黃時有底忙；偏是婆心能為物，自詒辛苦自甘當。


身世付將爨後桐，瑤臺有路碧霄通；步虛一曲僊階轉，吹落梅華五月紅。


聲色堆頭驀過時，華阡拾得錦叢歸；腳底自來空索索，琉璃衝破壁梭飛。


不隨尊貴墮邊涯，華柳場中戲作衙；贏得清香聞上界，別無濁富可傳家。


香魂追到護歸時，霞蔚雲蒸色轉離；何用魏丸誇大藥？文園雖渴潤生脾。


雪消春谷媚陽光，步馬蘭皋逐隊忙；菌桂申椒同紉結，信芳誰道只吾當？


謾誇瑞應遠來桐，德合黃裳吉自通；九里未言河潤廣，千家彩賽萬枝紅。


錯過當機正是時，空山長自怨春歸；群芳收得先鳴鳺，鴈帶秋聲任晚飛。


由來立地迥超涯，滯貨尤嫌燕處衙；塵內可居嵒可託，危闌長厭萬人家。


杳絕音書鴈足時，得來佳信自南離；春光萬國供庖膳，羨甚空王俸猒脾？


畏懷鳩毒負流光，春到華阡曉夕忙；誰惜寸陰能自奮？揮戈返曰銳斯當。


血盡啼鵑綠散桐，剋期九夏證圓通；蠟人坐看如冰結，信有蓮華透雪紅。


幾人浪暖碧桃時，躍馬天衢得意歸；一見華枝春入袖，風雲騰蹋怪高飛。


活計從前未有涯，何勞膏脂潤私衙？自從識得東風面，信手拈來便起家。


幸然采掇盡今時，詎意烹微更出離？總為人天存正命，不將雜毒壞伊脾。


豈為門頭逐影光？長因垂手入廛忙；沾嘗一滴焦枯潤，接待誰資蓄種當？


葉飄金井不驚桐，為有先天化理通；華艸縱埋幽徑裏，林園又見一枝紅。


不似夭桃一見時，高枝趠得稱心歸；堵觀百萬徒仰羨，腳蹋青雲已遄飛。


皇風自信絕疆涯，幾度華封競搆衙；行道跡同春遍入，雲山那怪盡為家。


圓通令證舌根時，蜜果先將苦換離；甜透中邊陳口角，不知若箇快心脾。


天涯到處有風光，占斷華前自不忙；大地撮來還似粟，靈山拈出未廝當。


幾艷春桃幾隕桐，目前萬象一光通；家常只麼隨牽補，誰貴天葩曜日紅？


皇華簡命賦將時，遠募招搖入貢歸；豈比鑿空張博望？遼天只說汎槎飛。


七金千子布天涯，井井官司各有衙；祇奉一人敷密化，山河一統大唐家。


君臣道合慶同時，彼稷何須歎黍離？堪笑首陽清餓客，采薇擬欲療荒脾。


宅中圖大古稱光，吁咈嵒廊燮理忙；化就黃金充一國，華胥未易黑甜當。


分官非放故居桐，帝化須教萬國通；最喜御園春色密，嵒臺處處匝千紅。


丹心不審賦何時？死義相看等若歸；遮莫靈均忠未化，芳魂散作九天飛。


化外乾坤別一涯，蘭臺分攝百司衙；金甌數即逢陽九，粟散常稱帝者家。


適當君國播遷時，中露難堪見瑣離；若教三春能寫怨，蜀魂啼血更傷脾。


東風吹律轉崇光，按部傳餐不是忙；細柳營邊時一過，還聽玉佩響丁當。


魚躍鳶飛異子桐，王來土德世亨通；百華謾謂多開落，歲歲常看二月紅。《山海經》：子桐山下有魚，鳥翼而能飛，出入有光，見則天下大旱。


法昌倚遇漳州權，去就全無機獨便；邵武英敏親折挫，涪翁矍鑠氣為朘。才賢不易生天地，二妙同鄉豈偶然？各挺孤標稱傑特，靈鍾淑氣定山川。華禪策杖來漳浦，落落清風飲儕伍；不羨千間起五羊，因緣輻輳嘉能吐。揚帆直破五湖煙，撥櫂歌長路四千；淺水灘頭不浪泊，百城吳地盡還憐。一登太白軒眉宇，四顧天光開畫譜；巨壑蒼茫浸麓跟，丘陵黑子何須數？幽深轉步入玲瓏，閟密重玄萬竅通；咄咄仰瞻難取足，芒鞋從此猒飄蓬。斯行曷遽理歸航？苦海茫茫惜瘴鄉；為接清關橋下水，灑教熱惱頓清涼。漳州子！思何長？法流佇看沐炎方；他年理取石頭斧，一斫南天開大荒。莫令權公與遇公，英聲浩浩，獨自擅清漳。

