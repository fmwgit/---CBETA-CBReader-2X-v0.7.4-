嘉興大藏經（新文豐版）數位版, No. B497 鶴山禪師執帚集


學之雖有志，踐之終不能。所貴存乎勇，一往似不勝。躡雲馳而上，戴石履春冰。屈伸肯與較，宗風庶秪承。


慎勿交以利，利盡而交棄。慎勿交以權，權傾而交毀。蝸角與蠅頭，爭奪猶兒戲。泉石拓奇懷，世燄終難致。綠驥望天嘶，逸群非無自。


世以智為榮，道以愚為貴。譬彼嬰兒時，六識忘情謂。揚之亦不欣，抑之亦不畏。試之天地間，文經而武緯。


松柏經隆冬，不凋亦不變。非若桃李花，秪識春風面。大道本無華，愚者自驚衒。擇術而不精，懵懂何繇遣？


鴻鵠已翱翔，羅者視藪澤。悲哉舉世人，但去尋陳跡。我有尺素書，書中皆肝膈。請君讀汝墳，魚勞而尾赤。


古人惜光陰，無暇去剪爪。今人胡不思，老大空悲惱。馳逐聲利中，悠悠何足道？石室與牛欄，端不在溫飽。


我生何所為，畢志在巖壑。捫虱取公卿，笑談赴鼎鑊。不難帝者師，豈易飽藜藿。莫輕天下士，斯言固鑿鑿。


麟龍豈為瑞？草木光林丘。能貴而能賤，至人總不繇。大海勺杯水，泰山撼蜉蝣。勿學浮沉子，秪將恩怨酬。


能不矜乎能，位不矜乎位。如實而極談，酬彼上人意。緬思昔所行，庶幾勿自愧。斯言相勉旃，志者毋自棄。


地擇知所處，人擇知所與。往往天地間，此意疇相許。大雅棄黃鍾，風人譏相鼠。對面而睽心，奚在山川阻？


辭拙不必愚，言甘不必智。巷尾衒新奇，庸禪方孔熾。相率竟成風，法苑日凋弊。登高望遠人，泫然而流涕。


世路方迫促，長揖謝風塵。所聞不合道，偃蹇終其身。賣法以漁利，群聾安足論？慧命在躬者，感慨向誰陳？


維昔泉大道，孑身而住山。得預六人數，高風未易攀。古人浩浩去，憂心日夜嘆。楖栗層嵒外，開眸一笑看。


隘者驚以異，淺者顧以忌。毋為懦丈夫，一鼓而作氣。獨鶴翔霜天，伯樂空北冀。此道久湮沉，肝腸墜於地。


師求良弟子，弟子求良師。法源多利弊，風氣日下之。男兒立天壤，豈肯安其卑？古人雖已遠，綱宗不在茲。


名不稱其實，行不侔乎心。滔滔天下是，感慨亦良深。禪綱已板蕩，宗旨盡埋沉。五燈老不作，渺矣絕知音。


睦州退古寺，慈明還故鄉。養親以全孝，燈史何煌煌。悲余幼失恃，讀此真痛腸。曠世而相感，中夜獨傍徨。


江上之清風，山間之明月。今昔無異同，用之終不竭。長嘯落人間，兩峰高突兀。騏驥困鹽車，冰霜驗老骨。


大雅欣有託，高懷曠古今。一聆陽春奏，俯仰多清音。微雲停逸響，素風澹塵襟。遐思誠不遠，為君一鼓琴。鼓琴曲未終，整衣更沉吟。本無登高唱，何繇達貞心？聲價在一顧，駑馬亦駸駸。執義固終始，庶幾明所欽。


吳中有高士，結廬遠城邑。綠蘿凝戶靄，白露沾衣濕。放情丘壑間，四皓時為揖。偕老喜齊眉，丹井相往汲。花甲同一週，鹿門真莫及。閥閱舊家風，紫泥來天日。


川岳鍾名世，台垣列鉅賢。學探回泗水，望重屬林泉。憶自鵬摶海，旋看鳳傅天。文章千古上，經術二京前。丹陛清斑邃，銀燈內渥偏。星迴三殿履，月照五湖船。春色凝香雪，秋光帶薜煙。玉簫花外度，瑤草座中搴。辭爵尊綺里，還山結輞川。青鸞啣蕊笈，白鶴舞華軒。共羨生申日，欣逢洛社年。朱顏姿矍鑠，蒼鬢步翩躚。閶闔雲霞麗，蓬萊宮闕鮮。綵衣誇玉筍，逸藻邁青蓮。群壑瞻春旭，高山仰斗躔。王臣膺付囑，草野致微虔。化日岡陵祝，和風卉木妍。佇徵調鼎鼐，霖雨遍垓埏。


丹梯接雲表，桂樹凌蒼煙。杖策一躋攀，幽渺入天淵。珠樹鳴翠羽，石磴溜紅泉。雲日相映覆，藤蘿自纏綿。仰視逼雲漢，俯瞰媚清漣。放懷寄長嘯，下應澧陽邊。喜晤山中人，道話可忘年。倘悟無生理，何必問群仙？


落日下崇巔，輕煙出遠林。紅霞澹餘暉，蒼松蔽清陰。籃輿瞰平川，振策登高岑。歸鳥飛鳴急，哀蛩客思侵。言從二三子，翱翔匪自今。曠懷發長嘯，疇昔棄華簪。春風采薇蕨，秋日賦登臨。盤旋丹闕下，徜徉碧水潯。涼飆自南來，慷慨披我襟。相攜香玉案，共聆群仙音。冷冷天樂奏，相持金石心。


隆冬寒氣肅，朝起喜融和。層巖積前雪，晨曦照林阿。閒身如孤鶴，高致未應磨。握手發清嘯，回飆捲薜蘿。歲晏百物變，松色鬱嵯峨。槎枒幾樹梅，新蕊動寒柯。愧我疏狂甚，惟君意氣多。空門無骨肉，肝膽豈淆訛？談笑集竹林，感慨鬢毛皤。


劇雨滌煩襟，涼飆生秋壑。商氣動林端，星河漸寥廓。重子繾綣情，雄談忘寂寞。風泉激淪漪，月淡梧桐落。讀古繹奇蹤，不妨自我作。安得命世人，肝膽共相託？


子行暑正殘，涼風引情緒。扁舟渡三湖，重尋舊遊處。孤月傍村途，潮聲聽來去。瞑色生微煙，波光浮遠樹。我屋望非遙，綸竿始相遇。憐余夙昔心，禪債何時住？食至思上方，聲聞真習氣。吾鄉多真人，不妨寄斯語。


謀食豈禪者，為眾敢辭勞？出門尚餘暑，新月挂輕舠。世風雖有異，吾儕貴清高。開疆諸輔佐，豈必盡英豪？遭時固不易，祖域競揚鑣。平生舊遊地，蹤跡久相拋。古道如可作，金牛笑爾曹。


躡屐餐松屑，焚香拂雨痕。才華稱哲匠，世德早承恩。時引青絲騎，常從金馬門。蟾蜍宮硯潤，翡翠御箋繁。揮灑空文藻，忠勤錫鳳鵷。歲星霄漢遠，卿月鯉庭溫。舊澤依堯袞，新榮洽舜樽。青禽傳靉靆，紫桂佇崑崙。香積何能頌，虛慚對玉昆。


江城攜杖笠，松屑飽書莊。早見雲霞氣，遙分蘭蕙香。交期雖歷落，興致獨飛揚。絳帳還推馬，蘭亭何必王？高文傳繡虎，雅調發清商。醉裏翻書帙，閑來拂劍鋩。家聲垂奕世，對策動明光。後晤知非遠，重登君子堂。


結屋愛村溪，地僻罕人到。遠樹生微煙，涼風驚晚噪。晨起柴門開，苔花應不掃。蒼然一笠寒，雲霞寄嘯傲。住茲十餘年，任彼冷與燠。閭井日已荒，知交日已耗。婆娑水石間，曲淡誰能好？芙蕖香紛披，深篁厲清操。感慨百年內，虛名何足道？


鄧尉山水窟，高棲多佳士。悠悠塵外蹤，冥冥孤鴻志。結屋掩深雲，松風不入市。憶昔南詢時，探梅常到此。回思四十年，耆舊存無幾。昨來訪故交，開襟對知己。相看眉宇間，清言析淨理。方期慰遠心，古道不復起。楖栗入千峰，感歎何容己？


晚近道愈衰，世風更偷薄。華宗出會稽，一見知誠朴。孝友性所敦，古處淡而漠。且深濟世懷，苦口近良藥。于人絕妄求，于己重然諾。卷舒足貽謀，俯仰靡愧怍。善養器必完，何須畏盤錯。命達豈由天？造化同自握。君非塵勞儔，天地縱寥廓。玉樹燦庭前，光芒爍海嶽。


安仁之胤天下士，手握金鞭隱廛市。呼童種柏掩柴門，名高東海達西秦。興酣日月詩千首，嘯傲乾坤酒一尊。春江花月風塵外，紫氣盈盈凝瑞靄。修竹千竿抱草堂，凌雲百尺松欹蓋。問年甲子正初周，煙霞生處即浮丘。蓬萊清淺殊非昔，我欲攜笻問十洲。


汲水須探驪珠淵，採山須入虎子穴。百折崎嶇莫可移，人世坦途何足說？濟北禪風海嶽秋，挽強壯士立封侯。西河師子一哮吼，野犴聞之盡驚走。君不見，靈龜曳尾畏中途，甘向卑流伏泥溲？


灘頭放艇後，野色對蒼然。曲岸沼流出，孤颿帶雨懸。催頹憐此日，登眺記當年。蓑笠胡為者，歌聲入暮煙。


雨歇乘流便，平川日已曛。一天新夏木，萬鳥亂晴雲。梅杏墻隅出，煙波望裏分。舟人還喜甚？夾岸棹歌聞。


奇雲起天半，萬仞漸容瞻。不覺松風好，那憂夏日炎？茆堂巢燕燕，蓮沼戲鶼鶼。誰向清流看，孤楊獨繫簾。


籃輿辭鳥道，仍向合流還。犬吠深林外，風來兩袖間。蟬鳴清谷口，松影罩溪灣。無限羈棲意，風塵未易攀。


泉石還如故，重來鬢已霜。相看原舊識，把手話滄桑。紅葉空樵徑，黃花伴竹床。信知居穴好，冷熱總相忘。


一棹江城外，秋風黃葉天。漁燈明晚市，霜雁叫長川。乞食空王制，施輪長者緣。摩娑應量器，破浪憶當年。


分衛來沙上，杖藜破海天。滄桑談舊誼，江月照高禪。落葉堆荒逕，寒鴉起夕煙。明朝憐別後，道韻企前賢。


萬樹繞溪南，清香帶雪含。春風留晚釣，花日映晴嵐。野鳥舊相識，幽人誰解探？登臨興未盡，謝傳可無慚。


霸跡今猶在，風吹鐘梵沉。椒蘭楚子珮，山水伯牙琴。輕暖花間入，蒼雲鳥道深。隴頭曾有意，重慰故人心。


吳山如畫裏，一望舊關河。雁度春光遠，溪流花影多。忽聞吟郢曲，不覺引巴歌。盤折層巖上，曾經翠輦過。


曲路蟠青嶂，風回身染香。穿枝花上月，瀹茗水邊房。久切鹽梅望，還瞻近日光。摩娑慚老眼，萬頃浴漁洋。


鄧尉山前月，潯陽宅畔花。幽香翻蛺蝶，疏影出槎枒。為愛林泉趣，應憐市井譁。吾生何所事，長伴有名葩。


晴雪照千山，春風薄靄間。鳴禽馴牧豎，吠犬識村蠻。裊裊穿林入，依依帶月還。懷人舊有夢，時憶廣平顏。


春盡瀟疏雨，禪關夜臥寒。名花葩漸落，遊客興猶看。風嘯松濤急，雲深水勢寬。朝來溪水上，獨坐嗅芳蘭。


不因存故舊，那得到吳關。魚雁從寥落，芒鞋獨往還。吟嘗增白髮，夢每繞青山。回首對溪路，何年再復攀？


蠟屐登山去，蒲帆釣浪來。石臺無客到，花徑為誰開？野鶴巢松頂，殘碑臥綠苔。上方清梵處，把手共徘徊。


空翠層巖上，攜笻此後過。地偏遊屐少，風競落花多。梵宇沉鐘磬，袈裟挂薜蘿。虎溪相笑後，回首隔前坡。


尚憶追隨日，蹉跎又十年。溪山故無恙，雲樹自依然。楊柳春風夜，菊花秋雁天。懷君殊未已，相對可忘言。


自昔稱知己，於今四十年。君歸婁水上，我向釣灘邊。共入汾州室，誰高清素禪？遙憐帶水隔，重問剡溪船。


去歲曾攜杖，重來訪五雲。泉聲流曲徑，秋色澹斜曛。白雁衝寒過，黃花帶雨分。登臨共清賞，此地絕塵氛。


葉落西風急，寒花憶舊年。早知冰雪質，肯逐艷陽天？冷色凝秋黛，幽香引碧泉。孤雲歸石窟，虎跡至今傳。


來宿朝陽院，還同海岸行。高賢談白法，矮榻憶華亭。日落江天遠，風寒草舍清。烹泉相對坐，剪燭慰平生。


曾聞西蜀地，此亦有巫山。遠浪兼天湧，平沙候雁還。漁颿催夕照，江月出煙鬟。登眺能無感？慚叨乞士間。


剩有今宵在，不須更問吾。曾烹雙髻雪，又嚼萬峰茶。地穴何容缺，盤蔬或可無。雲堂飯罷後，疏影上跏趺。


群峰迎旭日，歲序又更星。往復今非古，循環甲與丁。世情多軟煖，佳句獨空靈。遙憶拈華外，春風萬壑青。


湖天臘未盡，梅蕊占先春。細雨逢今日，空山剩故人。慚無蒲宰粟，愧絕嶺南薪。那得安錐地，長年一味貧。


深山絕塵事，微雨報將春。冷淡終違俗，清閒近古人。漫尋巖下菌，且拾澗邊薪。破衲裁雲補，吾生未徹貧。


幽懷澹如菊，雅意冷於水。鶴髮霜華染，松顏雪色凝。商家閑渭水，漢代老嚴陵。月旦憑誰定，峨眉天幾層？


去住知無著，於君獨悵然。艱難長久日，容易別離年。庭樹蟬聲老，秋江月色娟。平生懷氣誼，芒屩舊山川。


大隱傍南城，苔花不世情。著書消歲月，長揖謝公卿。誰入維摩室，人傳孺子名？南州重到後，衣毳覺香生。


禪扉面平曠，春藹麥疇深。草樹催農事，禽蟲領道心。幽潺縈磴曲，返景綴峰陰。茲地無鳴虎，精藍晚更尋。


法社推高誼？殷勤獨有君。披襟同坐月，惜別共停雲。白髮驚時暮，青燈悵夜分。還憐溪水上，無復著雄文。


老宿家風在，高蹤何處尋？翻經明月冷，攜杖白雲深。大隱堪城市，澄懷曠古今。千秋寶掌傳，庭柏正森森。


仰山曾典謁，雪竇踵芳塵。舊夢青松老，殘霞毳衲新。薰風几寂寂，苔逕石磷磷。在眾無圭角，前賢可擬倫？


客館難成寐，披衣聽雨聲。暗泉流夜壑，殘燭響茶鐺。還憶當年事，偏傷此日情。曉來晴便好，一缽向街行。


喜晤同庚友，霜髭笑兩翁。浮雲閒自看，道念與誰同？槐樹黃鸝雨，桐花紫燕風。披襟談往事，桂影落庭中。


忽枉空山駕，秋崖飄桂香。絲綸新價重，桑梓舊情長。月好當佳夕，風清自覺涼。九峰知有道，高韻似柴桑。


挾袱登山寺，從遊澹薄中。竹風吹衲冷，巖月照囊空。把臂談肝膈，看雲憶雁鴻。孤懷殊彷彿，原是舊村翁。


清苦生平慣，饑寒甚往年。一絲宗鼎繫，短鬢歲華遷。瘦骨藏山谷，虛名續祖編。秋花零落盡，古柏翠撐天。


忘貧始合道，刻勵益須堅。天與清閒福，人多精進禪。莖虀留古味，一缽信前緣。缺陷稱斯世，家風清白傳。


相看如舊識，把臂領高談。老去同秋淡，心空似水含。禪機徵夙契，妙悟在真參。卻笑攢眉客，何煩更指南？


死固尋常事，於君感獨深。滄桑誰共語，風雨孰同心？木葉辭秋壑，夕陽下翠岑。南園新搆在，一望痛人琴。


歸去非長計，殷勤聽贈言。致身應祖苑，畢志向雞園。道以窮枯重，人因巖壑尊。平生有微尚，不覺為君論。


暫寄煙城日，行看道自伸。緣知孤客意，且作未歸人。澹泊才能老，艱難味較真。天涯相聚久，漫說故鄉親。


此去當殘臘，霜天曉氣侵。疏林無剩葉，哀雁有餘音。暮雨剡溪雪，懷人江上琴。不堪論往事，寂寞歲寒心。


歲暮多愁緒，兼之君欲行。笠瓢尋舊侶，篝火坐殘更。徒自穿芒屩，誰攜折腳鐺？明春香雪裏，還復問煙城。


虞山遙睇屹雲中，湖海爭傳氣象雄。道並汾州天下望，源分鷲嶺本支崇。獨留砥柱迴瀾任，重奏獅絃奕世功。何日得聯肝膽話，秋風萬里聽霜鴻。


同源兄弟出天山，當世空群孰敢攀？望重曾頒龍缽寵，辭歸高臥毳袍閒。石屏嘯詠添圖畫，楖栗登臨點俗頑。自昔宗風推雪竇，孤標遙映惜衰顏。


雪竇高風舊擅稱，法中肝膽托生平。嚶鳴道合真師友，雁序情諧實弟兄。雲樹十年思贈句，煙波萬頃對班荊。翠峰此日聆揮麈，回想依依一棹橫。


破夏扶藤入祖庭，孤舟風雨渡煙汀。鰲山舊日曾聯袂，硯嶺今朝見典型。澗道飛泉思石榻，松林躡屩聽雷霆。千秋上下行相念，清夢時時到碧扃。


暮雲春樹久徘徊，望裏湖山未易陪。小聚昔年憐別後，孤懷此日向君開。高峰喜接家聲在，四瑞重看花雨來。猶幸同源肝膽外，廓清法社藉真才。


松影參差鳥道盤，卻從初地共躋攀。那知林外當三伏，且看吳中第一山。萬仞峰巒環法座，九重宸翰映禪關。回思舊日聯床句，流水潺湲想像間。


盛朝德望冠三台，坐鎮西京憲府開。黃石秘書天上授，丹綸異數日邊來。風高雒社瞻星彩，雲擁蓬萊進壽杯。奕世聲光勛益遠，金湯法苑頌鹽梅。


秋風短葛怯新寒，散步庭除強自寬。心性毫無名利束，世情一任馬牛看。簷前點鼠欺人懶，湖上輕鷗狎我閒。修竹娟娟搖月影，山光如舊且盤桓。


一泓如鑑照離憂，芒屩重來已白頭。萬頃寒濤驚鶴夢，千山冷月伴蛩愁。金風披拂收殘暑，玉露凋傷下早秋。俯仰滿懷身世外，推窗又見火西流。


欲絕人群勢未能，秋蛩唧唧咽青燈。水雲垂釣難逢友，山寺聞鐘賴有僧。庭草迷離花架月，石泉清徹玉壺冰。知音千里仍同調，松柏凌霜耐久朋。


秋旻皎月助豪吟，夜靜山樓聽搗砧。徙倚孤雲隨懶意，潺湲流水滌煩心。快看歸鳥舟難繫，愁聽寒螿思不禁。一自高崗登陟後，形容困憊到於今。


深秋短晷戀斜暉，讀罷禪燈心事違。露冷長空蟾皎皎，寒生絕塞雁飛飛。芙蓉江上秋光老，叢桂巖間香氣微。無限參差遲暮景，寧甘養拙伴漁磯。


掃盡纖雲一碧天，蕭條村舍遠生煙。菰凋禹甸根方好，霜染楓林色更鮮。山削芙蓉嵐靄靄，澗流丹壑水涓涓。膏肓泉石誰同調，秪恐人間無此仙。


獨對空庭步小簷，心灰不復理牙箋。巉巖有夢憂天杞，堂陛無心畏虎鈐。晚景催頹風勢勇，秋宵沉寂月光纖。涼生紙帳陰蟲切，燈儘蘭膏且再添。


涼飆天氣已忘炎，幽壑重巖任意探。一片閒雲歸遠岫，半鉤明月印寒潭。木綿細細遮瓊樹，花雨森森護碧龕。陸地藏舟猶懼竊，我生早已絕癡貪。


霜清木落雁聲稀，玉陛初辭正授衣。薊北殘砧明月夜，江南寒夢白雲闈。思君歸鷁西風捷，遠道輕裘夕照飛。更羨華堂三祝日，萬山草色沐餘輝。


千華湧出舊規模，宗教於今敢借扶。律虎聲名冠四世，戒幢烜赫振三吳。席敷艸座天人護，衣秘明珠劫石符。極目江城紅樹裏，遍空紫氣集雲鳧。


層湖疊嶂拱如椽，白雪高懸映薜煙。絳節重開天壽日，金湯曾記竺皇年。三川風雅推當代，八座嵩華啟後賢。萬樹寒香春漸近，好留玉帶重林泉。


久羨于公閥閱高，金湯鄧尉舊曾叨。丹樓對日詩偏美，青翰看山興轉豪。萬壑天香迎早鴈，一颿夕照聽寒濤。慚余雅荷柴桑誼，別後停雲夢寐勞。


梅柳參差歲事新，凍雲陰靄也宜人。簷花細落銀鐙晝，只葉香浮元日春。萬疊湖山驚入眼，十年霜鬢黯傷神。毿毳衲還能著，堪笑頭顱依舊塵。


凍雪初晴煙景新，青青松柏滿芳茵。一天雲物蒼龍麗，萬樹梅花古寺春。吳俗椒漿迎四始，家風柮火擁諸人。閒心漫憶當年事，何日重歸理釣綸？


歲星何事照人間？碩果風流未可攀。自昔楷模留石室，至今文獻在龍山。釣璜夢發非熊舊，拜石書傳辟穀閒。爭道帝師黃髮在，梅花春水對朱顏。


碧潯丹嶂迥崔嵬，危閣凌空勢自迴。萬頃晴湖天外合，千林香雪望中開。風濤奔激連巖壑，煙樹參差接石臺。時憶舊遊清絕處，白頭重到共徘徊。


晨趨玉陛舊黃扉，佇看皇華勒馬歸。吉甫功名常聖世，廣平風節振邦畿。文章遠致雞林貴，姓字還教金管揮。最是青雲年正少，沙堤覲日映朝暉。


榆火煙新春信中，波明花暗曉扉空。輕寒岸柳看搖碧，細雨溪桃聽落紅。燕語尋巢飛上下，紙錢拜塚逐西東。我來轉憶當年囑，護草同悲痛晚風。


春暮晴看芳景叢，與君相向興還同。泉烹花底紅霞裏，人在雲深綠樹中。群燕棲樑初入戶，雙鳩喚雨復呼風。一株記得南泉句，人世真如逐轉蓬。


昆州萬里向南詢，煙水茫茫問舊林。芒屩出雲蠻嶺闊，蒲帆落日碧雞沉。孤懷始覺乾坤小，遠道偏驚歲月深。記取故山金馬路，不應虛費半生心。


首夏清和景色芳，壇開海印福星光。明霞東絢珊瑚出，旭日晴輝鸑鷟翔。煙裊湖山龍篆遠，鐘鳴霄漢鳳徽長。太丘風範家聲在，天語遙傳出玉堂。


彩筆凌霄海內傳，鹿門暫隱此翩翩。當年文燄推三策，此日才華接後賢。入夏黃鸝花外囀，隔湖青嶂望中懸。神交喜得今聯袂，好結廬山話舊緣。


懸絲那復惜前驅，大鑒家風總不殊。玉麈舊揮原列戟，金襴遙映昔題輿。山前翠積宸光近，亭畔紅深法雨初。念到同源頻致問，從今不用覓江魚。


講席曾開走萬村，天花時下雜苔痕。庭蘭日暖香生座，渚柳春深綠覆門。玅觀弘傳欣及聽，幽溪家學快重論。匡廬舊社還相訂，台嶺高風此日存。


草長庭前已丈深，薰風絕巘聽笻音。廿年兄弟衰還健？千里湖山遠獨尋。面目幾人存故舊，夕陽何處愜登臨？好因盛夏遲歸路，黃鶴樓頭足放吟。


招提鐘磬午陰移，放艇秋風香桂吹。松柏遠看山寺出，芙蓉遙映夕陽遲。群賢詞賦滕王後，萬里襜帷吳苑時。聞道元和丰采舊，嘉聲曾聽鳳凰池。


法門鐵脊幾人存，獨踞峰頭絕點塵。撥草瞻風芒屩闊，眠雲嘯月嶺猿親。黃花漸放重陽節，翠壑遙臨寶掌辰。一望千山秋色老，石床花雨坐來頻。


慚負師門又一年，層湖疊嶂雨依然。荒巖安飽人心慰，故國風塵客夢懸。來去忘情酬露電，登臨無力信山川。深宵篝火清寒甚，嘗記華亭雪夜船。


小橋斜日澹晴煙，坐聽松風忽入弦。梅瓣乍開香細細，溪光如畫響潺潺。千山杳靄寒孤夢，兩世清華起後禪。誰道壯心銷未盡？一聲爆竹自年年。


蕭條山色不勝情，潦倒偏當歲又更。魚已離竿非餌及，馬因老憊向人鳴。崖邊冷煖梅先占，湖上煙波眼倍明。千載清風高釣艇，豈緣匡領藉微名。


歲月艱辛且放開，生平出處絕疑猜。群公共有澄清志，叢社何難梁棟材？山徑虯枝停暮靄，雲霄逸翮起香臺。慚余未到忘形累，曳杖窮幽興未頹。


道在天涯若比鄰，喜同一室倍相親。去留爭識當年意，冷煖無如舊友真。衣毳豈容迎俗客？竹笻聊復示迷津。知君亦自忘機久，獨立階前鳥雀馴。


一生高潔衲如鶉，白髮垂垂七十春。憶別惜年峰泖隔，喜歸今日笑談親。胸中至性終難割，眼底浮雲何足論？香茗篝燈同夜坐，追思往事暗傷神。


梅花香冷近黃昏，又見春風到寺門。舊日詩懷難再得，老年知己不多存。人從婁水煙波澹，夢入匡廬社火溫。毳衲未容輕易補，萬山飛翠點衣痕。


那有閒情著此身，古稀強飯見精神。勤心每到三更月，苦行尤難五十春。雪冷澄江誰問渡？梅深斷壑自為鄰。贈君拈得寒山偈，白髮相看是故人。


筍輿重過萬峰岑，仰企清光慰夙心。霖雨早從天下望，春風遙遞谷中音。漫欣此日人如故，快話當年意獨深。最是輞川門第近，蓮花舊社許追尋。


學海咸推碩望尊，鹿門高臥重賢昆。社中耆舊宗雷在，世外催頹杖笠存。江月漸盈留雪棹，梅花初放憶南村。湖山隔闊年如許，法道千秋喜共論。


萬山香雪問如何，芳草春江鷁首過。奕世文章蘇父子，舊時圖畫晉山河。冰姿相對宜風雅，道韻尋常戀薜蘿。祖剎年來叨眷注，湖光浩蕩盡恩波。


清風高致繼前賢，棨戟重留一宿緣。自昔人文推鄴下，至今黼黻頌吳天。香圍虎座嵐光潤，花映宮袍獬色鮮。法苑金湯傳盛事，窮崖絕壑得安禪。


三月春風花柳妍，子行正及艷陽天。琴溪秀色諸峰外，香閣黃鸝深澗邊。千里擔囊歸路近，十年倚閭北堂懸。桃花潭上還山日，定有青蓮好句傳。

石磴參差峰勢橫，山花繞逕振衣輕。行看鳥道金仙界，坐聽松林玉澗鳴。

　御筆遠清光貝葉， 　宸衷遙眷想霓旌。經年曠別遲相晤，歸屐重攜冷翠行。


生平好作驚人句，欲頌三峰半字無。海內宗風稱獨步，法門文獻實先驅。漫論肝膽心能古，竊比嵩華道不渝。一棹剡溪終未得，暮雲江樹兩相俱。


法苑掄才並絕倫，讀君詩句更清新。煙雲落筆元無敵，風雨論交託契真。寒涕垂膺分芋火，高賢走幣盡綸巾。回思白社皆塵土，投老吳山剩此身。


山外茆堂松竹幽，素袍笻杖自優游。群賢擬續耆英會，函谷遙看紫氣浮。溪上桃花秦日月，門前柳樹晉春秋。天書此日求名碩，渭水重徵第一流。


渡世高名七十春，平原舊望道方臻。祗園到處稱須達，岐伯重來並甫申。法社歲華如曉日，禪林勛業已貞玟。蓬萊清淺殊非昔，龐老家聲踵後塵。


高巖消暑隔炎暉，洗缽烹茶塵事稀。晝靜珠宮香氣遠，雲深石磴梵聲微。當年摩詰貽松屑，此日淵明解葛衣。坐愛涼風生几席，東山遊屐謾云歸。


秋色蒼蒼木葉稀，芒鞋緊悄去何依？師資契合惟餘夢，人世升沉歎落暉。萬樹涼飆催短鬢，一庭新月近寒衣。龍舒遺蹟君須記，他日相逢話釣磯。


十年法社企丰標，篝火談衷慰寂寥。四瑞聲光留海岳，萬峰衲影隔雲濤。崚滑石凌青嶂，浩渺澄湖映碧霄。折腳鐺邊高臥穩，獅弦重奏聽非遙。


行盡群峰落照黃，扁舟斜繫水茫茫。摩娑應量隨雲影，撩亂田衣數雁行。藉草不嫌松屑飯，重崖無隱桂花香。曾從摩詰談遺事，猿鶴猶知戀上方。


東山爭羨碧嶙峋，此日談衷感故人。萬頃銀濤乘八月，千林紅葉擬三春。交情共向燈前盡，世事驚看別後新。識得雙峰猿鶴意，怪余猶是舊時身。


深秋天氣日蕭蕭，滿谷惟聞香桂飄。不盡長湖波渺渺，數行歸雁影迢迢。已虛此夜山樓月，還憶當年谷水潮。無限離懷頻悵望，布颿風急下輕舠。


一棹秋風此送君，獅幢遙指戀斜曛。山中日月歸滄海，筆底峰巒擁碧雲。武庫縱橫看法將，神靈拱衛動星文。莫嫌把手輕離別，祖剎岧嶢勒策勳。


暗香初動恰春回，雪鬢霜髭歲又催。無補師門空老大，獨嗟法道謾徘徊。黃虀薦盡平生味，紅蠟燒殘百念灰。惟有痴懷消未得，攜笻長嘯向荒臺。


梅花滿塢正芳辰，草色山光觸處春。冰雪幾經存勁節，肝腸猶喜見丰神。人間往事供談笑，林下幽情契主賓。寄語當年西域客，芒鞋還記舊松筠？


憐余衰憊勸加餐，共對層巖歷歲寒。此日晨光雲外度，故鄉春色雨中看。幸從祖窟推玄麈，未許華亭把釣竿。香雪滿山芒屩滑，一簾花影坐更殘。


兩峰相對效嚶鳴，香雪林中歲載更。莖草插成新院宇，巉崖高臥舊茶鐺。手披河洛神偏旺，眼蓋乾坤夢自清。松火一龕何日共？不須寶掌問平生。


關西夫子舊風流，閱歷冰霜六十秋。兩漢偉功光奕葉，異時文采繼前儔。誰能慷慨懷千古，肯信英雄老一丘？我欲攜舟來問字，碧桃花下話滄洲。


模糊煙雨惜芳辰，慘綠愁紅總困人。世外身心憐易老，天涯消息遠難真。荒蕪草木終因懶，弊垢衣冠未是貧。最喜空山無一事，謾將茶譜日相親。


詰問禪心鄧尉堂，山花開遍落空香。世家鼎鼐名誰並，學貫珠璣姓未忘。一樹松風塵夢遠，千堤桑柘鳥聲涼。催頹白髮知交外，佇看經綸事業長。


入座薰風花落天，尋幽豈肯讓前賢？山橫宿霧生新雨，日永空林似小年。攜屐重來參玉版，談詩應復見青蓮。荷衣自笑忘情客，時對春陰聽杜鵑。


嶺頭花信又春闌，偶得今朝放眼看。步障不施千葉艷，石臺斜倚幾枝殘。別峰相見談何易，古道如君誼更難。同學昔年俱老大，煙波一望萬山寒。


把臂真堪慰所思，襟懷時切幾人知？湖天空闊非無翮，叢席艱危敢棄枝？梵唱清吟留謝屐，蒼嵐翠靄近仙姿。匡廬白社還如舊，東晉高賢話未遲。


聖世英才六翮成，洛陽裘馬任縱橫。九霄雷雨飛騰始，萬里風雲指顧生。曲到郢中真寡和，文於鄴下有誰京？莫言芹水多名宿，早聽終軍已著聲。


楖栗橫肩不可留，家風蓮嶠敻誰儔？擬將僧史標新範，豈謂鈴聲返舊遊？竹樹沉沉朝露冷，葵榴闇闇午風收。生平高致深余企，猶對諸賢可共求。


五月溫風吹綠蒲，江城一棹入蓬壺。長康世德聲名重，少室禪機穎悟無。物望三吳誰比並，才華兩晉孰堪俱？心空及第高今世，蔬水簞瓢亦可娛。


躡屐來登觀月樓，綠蒲吹雨麥逢秋。雲連高閣臨風迥，水漲胥江入座流。蘭玉盈庭香氣遠，煙巒滿案筆端收。濂溪家範推今古，更喜龐門可共求。


春田積水長新秧，蒲葉葵花暗草堂。江樹遠連千澗碧，寺門高對萬山蒼。汾州愧我緣難熟，廬岳思君道正長。躡屐重來追往事，剪蔬相共話滄桑。


久企吳中隱士名，高廬遙望更亭亭。管寧避地冠仍皂，阮籍逢人眼乍青。咫尺澗阿嗟蠖屈，曠悠湖上羨鴻冥。萬峰深處君家在，試聽秋聲到石屏。


堂臨萬頃綠波平，坐愛河亭秋氣清。疊嶂遠浮雲外碧，層湖遙隔鳥邊明。香芬蘭室談心快，風落桐枝得句評。盡道高門雙戟在，東山別墅古今情。


雪深群嶂入幽思，春到梅稍花尚遲。紙帳雲寒尋舊夢，地爐火煖賦新詩。相期結屋終非智，欲待移山老更癡。一室晤言應不遠，布袍藜杖笑霜髭。


法社耆英有幾人，湖山閒看樂天真。迂疏似我長懷愧，雅望如君每絕倫。自笑燕巢多戀舊，抑知碁局又翻新。年華倒數方初度，松柏千秋好結鄰。


吳山越水共蒼蒼，裘馬風流出建章。染翰花齋懷捧日，彈琴山閣自焚香。褰帷到處聲光遠，攬轡從來雨露長。道氣千秋誰比並？佇看騏驥步南邦。


萬綠方稠君獨開，妙高絕頂敢辭來。色分仙苑明霞合，香裊春庭細雨回。多載匡徒原是客，一株如夢未容猜。烹泉相對渾忘世，極目湖光落日催。

把臂相看又一年，雞鳴風雨思依然。清華舊錫名山重，

　御筆新懸勝地偏。斑馬文章推世外，杲嵩道望許誰先？鶯花三月濃深谷，遙聽單提趙老禪。


天外奇雲度曉風，池頭綠影日濛濛。蟬鳴初夏楊枝上，魚戲先窺蓮葉東。小艇乘流尋勝侶，南窗坐嘯倚孤桐。年來每到朱明節，蔥鬱遙看祗樹中。


朝來爽氣滿湖山，竹嶼松扉半不關。香繞桂花添碩臘，星輝崖岫見清顏。此心片月凌波瑩，老我孤雲出世閒。杖策相攜寶掌祝，掀眉笑看衲斑斕。


曾從選佛話平生，芒屩辭余此日行。芳景初臨千嶂迥，綠陰濃處一帆輕。江流東去思吳會，山色西來想越城。莫謂南詢多勝侶，隔林黃鳥寄幽情。

昆州萬里楚江西，奉使談經動馬蹄。旌旆入雲蠻嶺闊，桄榔夾路薊門低。秋清絳帳披鴻寶，月皎仙祠問碧雞。倘遇頭陀憑寄語，

　金輪重道好扶藜。


先生模楷重群倫，矍鑠還看遠俗塵。古貌巋然存綺季，高風久已托松筠。西山薇蕨原無恙，白社衣冠只自真。顧我緇袍時慕義，一瓢長與道相親。


九峰叢桂月中香，紫氣遙瞻到草堂。世典絲綸聲價重，親膺付囑願輪長。輞川別墅花成綺，洛社耆英鶴舉觴。盛事非惟鄉黨艷，銖衣芥石筭無疆。


巖灘渭釣古肝腸，此日欣看晚節香。山骨高寒爭返雁，水容清淺近斜陽。廿年耆舊徒存憶，百里音書敢自忘？香粒滿船憑展缽，不須束篾擬休糧。


扶藜盤折度層岡，極目群峰黛色蒼。村谷人家堆落葉，菊花天氣正重陽。滿山紅樹含晴靄，夾道青松帶晚香。三十年前曾一到，此來應笑髮全霜。


巉巖積翠自高寒，一衲蕭然迥絕攀。晦跡新添僧寶傳，孤標舊振吾宗壇。霜催晚菊花成錦，風急秋林葉漸丹。何日禪餘分半榻，煙笻雪笠笑盤桓？


三載師門歎式微，思歸日日問漁磯。漫言煙水禪心合，秪覺風塵出世非。矮榻曉鐘催夢斷，長天孤雁背人飛。九峰猿鶴知余早，好向西山採蕨薇。


寒蟬吸露尚云廉，羞向僧徒課米鹽。五月披裘心自冷，連朝束篾意還恬。鄰村夜警聽山柝，寮舍宵殘入酒帘。法道眼前難梗化，歸歟肯讓老夫潛？


數椽近在夕陽中，歸計依稀逐雁鴻。鐵山自吹千里月，紙衾不斷五更風。詩成放眼惟留白，夢裏看花又落紅。到得庭前春雨過，一窗空翠上梧桐。


便爾言歸未可憐，故山雲物總依然。飛飛乳燕依茅屋，點點眠鷗狎水田。舊友相還談夜月，新詩賦就醉茶煙。忽來鳥語聽泥滑，謖謖松風到枕邊。


孤松矯矯倚山堂，霜雪深埋歲月長。晴日濤聲來蘚坐，春風雲影拂匡床。試看麈尾琳球樣，謾指龍鱗琥珀香。祖苑已成樑棟用，歲寒從此鬱蒼蒼。


春山一望接平蕪，綠漲盈門憶石湖。茶熟香清花氣澹，雪深人遠月痕孤。誰尋古道嗟離索，尚賴耆英作楷模。何日重攜剡曲棹，嚶鳴谷口聽相呼。


紫氣遙瞻映澗阿，鹿門高致外榮枯。大年始遇周花甲，嘉隱尤深寄薜蘿。輞水畫圖詩裏見，剡溪情與雪邊多。懸知松鶴和鳴處，翹首晴巒一嘯歌。


長松環列古堯封，高陟籃輿殘雪中。螺立千峰開旭日，虯翻萬壑舞春風。汾州道望空今古，大鑑門庭盡象龍。浩劫未容窮壽量，迴瀾砥柱紀豐功。


延陵贈余新詩卷，披讀未竟轉凄然。千載文章推季重，一生心事異時賢。春風入壑梅花放，夜雪高吟鶴夢還。俯仰南皮俱往矣，杜鵑啼處亂蒼煙。


十年洙水結深盟，白石青松遠世情。君向秋江留雁影，我從春谷聽鶯鳴。寧知久別心如故，豈料高搴淚欲傾。回首釣灘煙翠裏，冷然水月恰雙清。


信宿山樓意共傾，喜從華萼話高情。赤松跡避人間世，黃石書傳天下名。懸矢蓬壺當節晦，開筵榴火報花明。綸扉舊席須臾至，更看藜輝滿鳳城。


尋幽攬勝萬峰西，宿霧衝湖信杖藜。曲澗風迴紅欲舞，層巒雲擁綠全低。山翁垂老談遺事，石壁重來識舊題。七十二峰天外斷，秪憐華表鶴歸棲。


宮柳初黃出禁闈，翠華南指六龍飛。山川清道行仙仗，黎庶呼嵩識袞衣。瑞日照臨金剎麗，祥風披拂寶幢微。謳歌此日同堯舜，盡望宸遊覽德輝。


偶歸鄉國息村庄，熟處人情盡已荒。細摘草蔬添缽滿，遠尋泉水煮茶香。湖流野渚青蒲亂，雨潤沙田白荳長。曾讀輞川飯覆釜，至今松屑憶山房。


亂峰花擁雪茫茫，澗曲籬疏不斷香。誰道武陵人解事，只栽桃李賺漁郎。


萬頃寒香萬壑幽，微茫難辨白雲流。此花祗合呼巢許，莫誤吟魂作俗愁。


曉趁霏開出上方，無邊花氣與花光。尋梅一樣偷閑屐，絲管從他好事忙。


擬尋茆屋向山椒，此後生涯谷口樵。慚愧梅花憐客去，帶香直過虎山橋。


繞屋梅花映曲塘，晚風春月夜凝香。村深喜隔人間世，碧嶠丹崖是帝鄉。


似避風塵入翠微，瘦笻相倚聽鶯啼。一簾曉雨侵衣袂，楊柳青青罩碧溪。


漫說當年繼祖燈，冰霜端不昧平生。青山笑我歸來晚，一片荒畬著意耕。


曲曲溪迴老圃家，石橋春畫柳煙斜。田翁也解其中趣，放下肩鋤看落花。


淺綠深紅慘淡天，催人細雨帶疏煙。杏花林裏追曩日，屈指春風三十年。


一片寒香繞寺門，迎風晴雪點衣痕。芒鞋未及前村去，遠眺漁颿似夕昏。


無限清華透綠池，亭亭翠蓋動相思。偶攜葉笠來洙水，正值荷香暗度時。


梅花深處倚孤笻，翠壑蒼崖絕不同。欲向春風尋舊跡，萬山雪擁白頭翁。


青鞋踏破白雲堆，為愛梅花特到來。好境自然人世別，更於何處覓蓬萊？


月冷霜清客路迷，芒鞋信步曉星稀。莫嫌遠道擎空缽，慚愧空生道力微。


關閩家聲舊日傳，幸於紙上識高賢。柴桑風俗猶存古，書卷綸巾不記年。


岸幘欹傾短鬢稀，山童煮茗日相依。多情葉上蕭蕭雨，故國湖山夢未歸。


琅玕寫就雨餘香，半卷疏簾據竹床。老去喜看風味在，未應吟嘯學蘇狂。


翠袖盈盈不受扶，蓬萊縹緲降麻姑。花中巢許堪相侶，雪虐風欺始見渠。

