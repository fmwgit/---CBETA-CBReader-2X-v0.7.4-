嘉興大藏經（新文豐版）數位版, No. B231 天王水鑑海和尚五會錄


梁皇殿上道不識明明一語不覆藏少室峰前分皮髓全機顯露在當陽自此光明照不夜人間天上更輝煌燈燈續燄傳千古赫赫流芳播萬方然則既有如此莫大光明今日何須不肖遠孫始可為其開光雖然要假兒孫腳下行點開灼破四天下


賈島昔年曾反俗汝何又要入門來塵埃斷處髮鬚斷了悟凡胎即聖胎


當時恁麼來面目撲撲覺華開於今恁麼去腳底雲山俱蹋碎一朝驀爾歸家搖手正謂適來夫子時也適去夫子順也而又安得言之死乎生乎且道臨行又作麼生常樂地中留不住輕然移步往他方


炯炯光明不覆遮乾坤洞燭絕千差好著眼漫生華就中消息露些些直下與麼會去石中有璧豈能含精潤頭頭皆受用其或未然攛火炬曰一句分明親切語殷勤付與丙丁公


骷髏骷髏一臥荒郊不計秋於今指汝歸家路麥浪堆中翠色浮


嗚呼子之為人兮朴且剛子之處世兮澹以常子之染衣兮潔而淨子之斷髮兮志猶皇奈塵緒縛而無計脫兮日逐奔忙其幾幾覺悟蒼生之不遠兮欲修以未遑詎料忽焉殂落兮令人淚出痛腸嗚呼榻冷窗寒兮信吹黃粱吾今告汝真言兮確實還鄉者邊那邊常光不減其赫然兮又何悲以何傷影落落聲揚揚家山行到見空王拽杖引之


任爾英雄與傑士到頭難免換皮囊今朝劫火洞然發觸著通身放寶光好計取快承當千古萬古永莫忘


魯班門下已經弄鑿拈斧天王寺中曾來挂搭披衣昨夜笑而復舞手今朝偃而亦攢眉世緣既已謝宣合悟真機雲冉冉艸菲菲江北江南皆寶所乘時贏得莫空歸其人卒死


人人本有靈光寧容更加半點處處無窮受用何妨再進一步踢破生死關截斷凡聖路此界他方人間天上一任橫行何分僧俗若也會得棺材瞠眼原非玅信步超方須自行


一生一死大須難結角羅紋火內看欲問亡靈何處去翩然端直到河南


生前多為別人忙死後枯形實可傷一副皮囊直甚物煙消火滅看郎當雖然山僧更為點出金剛不壞眼睛令汝照天照地擲下火炬曰一朵曇華火內香


撒手長安古路頭因緣大事一時休臨行句子分明薦一帶青青艸色浮


覺海真空澄源湛寂覿面全提原無隱諱桃紅陌上兮歷歷無生之旨柳綠谿頭兮明明不滅之機直下豁然親領會全身末後看光輝便燒


嚴風凜凜碧落輝輝大道淵源廓露全機悟之在人兮頭頭是路迷之滯蹟兮處處無依茫茫執而不反兮漂漂乎何止明明茲以揭示兮沒沒乎無違朝聞夕死兮榮而有幸啟手啟足兮信然全歸以拄杖擊棺曰臥在此中原不玅密移一步看龍飛


萬法本閒華鳥靜唯人自鬧往來忙而今收拾歸家去一髮一絲都掩藏


行人萬里送春歸一路華飛點翠衣急急向前消息好莫教遲鈍上頭機


佛號大覺汝名明覺先覺後覺其揆一也於今指汝歸何處火燄堆中是道場


北地生南方死一靈性了無依舉火炬曰承此火光三昧力了然證取潑天機


蘄州是汝生長處揚州是汝游行處真州是汝回首處且道那裏是汝常樂處前頭更有最高峰殷勤行到自怡悅


為最上乘人說最上乘法觀指其為最上乘者況與我僅一江之隔亦乃為鄉人也安得不互相發明末後大事觀指汝勤求禮拜為最上乘歟顓心持誦為最上乘歟堅守毗尼為最上乘歟乃至造象印經種種功德亦為最上乘歟若最上乘者生不知來處死不知去處實人生至大之事今既撒手宣當體悉舉火炬曰觀指本來面目覿體靈光我今為汝真實指點終不虛也


盤走珠兮珠走盤信手拈來顆顆圓非但汝今獨解了十方諸佛體皆然體皆然體皆然火燄光中生白蓮


富貴功名當等閒難留生死片時間兒嬌室內腸幾折父老堂中淚欲潸四十一年真作夢百千萬劫到家山而今琴劍誠無用望斷秋風人不還雖然一色杏華紅十里狀元歸去馬如飛


到家田地不多爭七尺深深埋白雲莫謂今朝空手去文章千古一匡墳


如我按指海印發光汝暫舉心塵勞先起只如指禪建五臺梵剎於八省通衢之地開古林戒壇於衰殘落莫之秋是塵勞先起耶海印發光耶今日總歸瓦棺內任從佛眼覷無門


般若大智如大火聚近之通身燎卻豈容立地而思智禪智禪知不知曇華一朵插頭時

