嘉興大藏經（新文豐版）數位版, No. B239 吹萬禪師語錄


雲之南，其望匪思，嗟嗟我榆，誰浣牽中衣。雲之南，寄聲維長，我儂異邦，厥志履清涼。雲之南，疏竹蔭清，古木瑤琴，現彼物中真。雲之南，竺兮有蕸，我慈脫去，苞彼德中花。


野寺分幽徑，江心潑浪沙，遊人樵子路，撒網是漁家。


古人曾有戒，勿使此心馳，何幸四大裏，逆處是便宜。


白雲為知己，到處共無心，影搖風散玉，飛照月流金。


數片黃金落，徘徊綠樹中，無端寒鳥過，又舞竹枝風。


出世尋知己，可中未易明。假墳偏作弔，白首卻成驚。既會長干語，當期祖室盟。任從梟舌亂，孤鳳遠清聲。


新秋猶酷熱，賓雁自誰來。相繼百餘里，重迎尺一懷。飄身如葉轉，傳語若棋裁。只此方渠志，吹毛亦望哉。


執巾還未久別去欲何之雖省堂中老難違座上師白雲他日遇青眼此時宜報與及門者行藏亦可思


夜雪清凄處繁興慧日時傷嗟第五百諍鬥尚餘期誰作浮沉鶩難為禍福驪不如隨分足敲唱任相宜


撫扼緣何恙起居唯自方心根無箇事枝葉有誰傷作用仍依舊提持亦照常任隨風浪激把釣在漁航


具君人日望湫綠錦江中野寺松煙撲新花草色籠冷爐空點雪機鈍枉開弓何似春遊者飄然若醉翁


川落石林響優遊卻放舠為垂輕線釣不避野風濤濮水憐居蔡春山醜薦毛肆驕惟我輩到處話清高


鳳尾林間挺一枝脫盡塵煙入品奇驚眼乍逢香滿袖黃昏邀月上東籬


山靜黃雲墮細飛丁香纔解又添衣白鸞豈是梳輕羽為附冰魂仰翠微


風舞稍頭夜色離清英搡亂兩三枝可憐玉魄分群後輕軟猶隨上下馳


梅稍香滿雨珠來溼染娥眉粉黛開不是小蠻輕墮淚卻緣性水入靈臺


樹挂燈籠輝野砌階橫草蓆隔蒼苔老僧一臥垂陰下幾點疏星漏影來


野寺疏鐘曉夜鳴枕邊無夢不成驚因看樹上垂陰綠葉底層層砌水晶


日午風和新扇來松關深鎖聚雲臺解衣獨坐清涼上數陣宮商綠影排


野寺嶺頭風扇和清音偏向樹稍多輕搖淺碧琴先操重舞深青唄後歌


關城煙霧鎖朝霞冉冉松筠落曼沙林下經行穿小徑數聲啼柳雀催花


翠碧蒼巖側徑通磷煙如畫座如空到來誰識山翁趣竹語松聲一笑中


一線清流透谷開抽牽煙霧疊層來小竹搖風敲梵響疑是笙歌鷲嶺回


夕陽帶霧鎖山西漏影橫拖五色齊天上仙娥宮不閉金針繡落錦邊絲


山畔竹園翡翠啼側身穿徑早煙低沙頭已渡寰瀛葉細雨斜風釣上栖


石磷危坐日西霞細染輕霏影墮紗一道虹蜺飛項後恍如光相照青花


山色飛紅水色黃蔥蔥野馬亂針秧舉頭既識天腰線故顯　高皇詩半章


白練輕鋪曉色開金風瀟颯鬥聲來陽煙覿面陳殊相項後身光擁翠巖


絕頂平巒一徑通樹稍遙探廣寒宮晚來風掃浮雲散影落孤明萬象空


石壁懸巖晚照西凝霞遠動日輪低徘徊話到人間事林下幽幽幾箇齊


案山高臥儼如獅大士雲來法雨時震吼不妨芳草綠數峰煙柳自然奇


溪口連江石案橫飛煙如絮點山輕漏陽影裏金波濬繞動蒼松帶玉鳴


柏子庭前句已奇移來峰頂更成褫蒼顏蓊鬱雄方外蔭覆人天不可思


翠柏堤邊一徑斜青青煙鎖嶺頭沙碧虛夜朗金蟾剪影落池中遍地花


粥罷經行曙色輝蒲團草坐立身危徘徊不話寰中事風送閑雲夾鷺飛


崎嶇風雨晚徘徊進步何曾有畏哉夜靜鐘聲禪客遠殷勤猶獻一枝開


每向嘉平雪映時茶煙輕染落梅枝于今南浦東山外玉片飄香味更奇


年年五月鬧端陽角黍江頭歌鼓忙三閭離騷先日夢何緣到處為君狂


蒲水一杯我自裁禪規曾見古遺來稠林莫謂家常淡順世清貧有裕哉


病夫逐口肖溈山有分觀他取自閒白水煎蒲同類飲何須艾虎到人間


早出林陰野色輝疏星幾點燄如飛娥眉月上東方白宛轉松間益翠微


病骨無方換隱憂松林得月樹稍頭更增山色光如畫落落晴空淺翠浮


靜觀野寺山如畫閒點丹青畫似山箇裏總無分別處月隨流水在人間


霧染溪山曉色新輕飄流翠亦相親呼童小塌松陰下儉約如秋興似春


一葉夔門溯水來慇懃已別尚餘懷于今莫讖三公署還有曇花石上栽


清清薄霧夕陽飛色染山溪樹影微小石堤邊流水送羽聲留我醉忘歸


柳堤竹塢傍溪斜秋色含陰影墮沙遊戲小童欣浪漫編葭為艇泛西霞


深林何處止鷦鷯興適溪頭夢自消野況不妨施小道聚沙雅等法中標


新秋曉色露兼葭飯犢橫吹月落華我引沙童流水過清音恒染舊袈裟


蝌蚪雲煙是舊家或時遮眼沐韶華縱然玉落盆中別空鑑無容頃刻花


仙館花容翠玉粧何緣摧落野峰藏只因悟醉群英綠安郡猶然作話揚


雲屋山中興有餘清窗聊讀幾行書文章艷麗雖挑眼眉底忘機卻自如


曾聽王公一曲吹浮雲驚破影還垂高聲且試藥由笑百里茫茫問阿誰


山靜銀蟾色滿秋霜華縹緲玉光浮麻衣草坐禪裏更聽松濤傍竹謳


短笛橫牛月色低疏林野外碧光齊考槃既識溈山業薄飯家常可共栖


薄暮西山日影斜隨漚蕩楫宿蘆花秋聲夜落江風滿收取絲綸臥月華


有興移栖竹徑來秋風蕩拂野雲開金流萬點蟾光漏璧落千條兔影回


遙聞象鼻弄巖間我慕登臨笑月閒塌上主人飛錫外清光猶自映疏山


小江夜半發行舟野石成灘濬碧流是處迦陵恒伴我清音遙落帶風謳


晚映秋江日影紅飛霞偏落帝城東清音過峽搖疏杪又看孤舟泛海翁


巴渝皓月滿江流一葉舟橫煙水秋此去眉山程多少嘉陽萬里過西樓


鷓鴣啼處落花飛行人路土轉霏微青青楊柳堤邊過惹動春風舞袖衣


南北仙人不出山雲深那識箇中閒應知大隱如鴻鵠肯效醯雞落甕間


解藍著皂最為良藝苑何如法苑長勿謂亡家羞喪犬罕逢青眼叩醫王


問我生涯秪一瓢世情隨與道情銷曲肱飲水皆三昧莫訝淵明懶折腰


月落波中金浪浮華亭有興快乘舟應憐象馬何曾識故向嵩山髓自流


柱下紫浮嗟角戰漆園傲邁樂魚濠于今佩玉鳴鑾者不羨煙霞肆志高


花燦枝啼鳥入林柳煙隨澗舞芳深沙流弄碧遊魚小霞麗松亭喜笑吟


長日夏風舞綠荷滿湖栖鶩蕩清波楊垂繞動飛煙細香染輕雲挂薜蘿


秋江夜白月霜寒宿雁驚來郴水湍遊艇泛漁歌晚釣幽林傍菊採霞餐


飛雪輕飄上苑梅素光清舞竹窗開衣寒暖火添爐炭揮麈停甌把賦裁


玉片梅花落銀沙柳絮飄禪關情不盡昨日與今朝


萬籟含秋色瀟瀟送暑時碧影竹光射清吟蜩語吹


放鶴迎來客鳴鴉代曉鐘一般執事者肯踏俗人蹤


欲返白巖寺雲山總一如勿生離念別社裏尚藏書


為破莊生夢卻來景室居塵糠隨去就不關野情餘


芝山非避世皎皎自心遐況乃金壺篆能陶歲月華


松菊還留主雙珠訓已傳冥鴻深入處其羽尚儀縣


三槐栽宅下此洞罩松蘿莫怪人難覲丹巖千丈過


千江片月滿中流一色霜華遍地秋白鷺未垂雙舍利蘆花飛入帶林幽


不為東風展笑顏機含此日露天斑靈雲豈是花驚眼只喜枝頭帶月圓


渚州淑氣掩江霞到院仙音唱燭華我過休園桃未放春前不作斷腸花


青青竹塢滿江飛雪雨沙汀興不歸春色買舟船子岸從來笑倒掣顛稀


灩澦江頭興未袪還知釣下有靈魚多年不趁風雷變悔折南山綠竹疏


竹舞窗前地籟生飄飄操亂幾層輕春山不見天花樹一夜殊沙到處明


春風笑爾鬥芳顏幾點枝頭玳瑁斑移來柏子庭前放漏出清香帶月圜


江風亂舞沙汀白空月流霜帶露飛一葉輕搖波浪緩優游泛得曉煙歸


柳堤煙送小山雲散步階前曙色昕野老家常閒似水隨風飄起自然文


夜靜亭邊月影來數聲風舞竹門開經行怕動巢松鶴但借霜華把賦裁


荷錢出水夏初長樹密松稍蔭晚涼我過林陰身未影西霞猶傍野風狂


泉石林間俗客稀燒鐺無火漫尋薇白雲一臥西山晚更聽猿聲嘯落暉


石聲流水動樹響過風栖蹉跎情不盡山月一輪低應憐門外客何時到虎溪


心本常素心智實無緣智因有水共山惹起飄颻志只莫住岸移還須卻雲駛巫峽滿天春不盡江湖意驀地洛伽來波濤一相似借問善財兒南行作何事


數日未出林非是怕人知獨無箇裏客相對奚以為我慣拔人楔人欲扣我詩好竽而鼓瑟伊有自恩之


我在臨江住君從汶水來泊舟求知亡余豈不快哉桃花紅已白栗葉墮還開說是西來意恐君動疑猜


我說緇衣中多是竄遊者不飽餖飣食便騎欸段馬問渠室中事猶在廊簷下白髮不知慚臨墮倩誰把


水是長流水山本自在山許多弱喪夫夢來山水間問著家鄉路迢迢在玉關何如洛書石談笑有餘閒


皓月清風細寥聞砧杵聲是處皆秋色相看獨此情司成今在否卻馬罷西征


何事與君堪敬節何境與君共題詩唯有白雪亂山巔梅花依舊吐寒枝莫來林下空脫落邀得盧仝為君酌休將此興詰趙州含金楊柳機未作


岷肢上池夾天秋落磊浮霜白雪流香車輾起羡門愁洞口霞聲弄箜篌娑竭潛身金翅叫風伯怒號雄虎嘯清影薜蘿映碧光五色氣騰來女皇飛錫卓峰回鶴處沙墜地普花雨桃林雞犬與世違峭壁猱猿脫空舞白牛不出庵羅樹支遁愛山乘赤兔


為士不安貧拔劍之何地男兒不肯負英豪天外出頭倩誰事葭露撲落之杯來蓼風颯展飛錫至寂寥控我無插錐垂簾林下欲何為乘興莫逢支遁馬浩歌孰有咸池吹君不見道泰時清弓挂樹漁人唱起沙洲鷺


君不見百昌青黃識歲時滄田三變那得知又不見塵沙墨滴劫未空蜃樓阿閣徒自窮七步都來成歌舞況復山林並江渚幽芝曉燦且溫風翠柏蒼松暫時雨日旋月往景悠悠觸蠻何事苦蝸牛蘆花鷺鶿不肯去一日孩兒笑白頭


蘇晉繡佛喜逃禪卻憐米汁祀掣顛聚雲慚愧非慧遠公至攢眉徒清返只今遺帶升大羅更復留書澤轉多剃髮稚隨依寇借染衣無礙為廉歌佇見秬皂錫三命重光重輪天子慶狼煙息處賀金牛朝罷含杯堪樂聖錦帆吟錦纜詩條風梧月代我吹


博浪一擊為誰雄漢宮初起黃石公卻延平帝廝王蟒躍馬東城亦鞅掌蔥鬱南陽星復輝昭烈益州月重朗都來豪傑鹿燄中唯存山水留人仰山水何緣唱絕奇澦浪如花石如獅猿啼赤甲征風陣雪亂黃雲舞竹枝君不見漁艇煙叟泛流霜晚映寒霙鬥草堂不是破瓶消野馬那能處處菩提下


郊地開初地山叉易木叉梁高茅露骨蘆久壁生芽鼎煮大梅蔬爐烹趙老茶卻來今共語涕淚可如他


一望江陵地迢遙紫竹深野芳暉落色堤敞暮垂陰黃葉傳師路白雲邀我心懸情無可寄停舫對風吟


數載尋知己今朝適至人賈韓雖有興支許豈無因月皓爐山秀風薰丈室新得君遊不二誰患客中身


野外一卷山無人閒自在白雲任往還綠草隨行隊影落林禽飛聲清澗水匯我來居此中遊戲成三昧


為懷宣墓古春日渡浯川樹老栖霞翠藤高傍砌懸勒碑來弔鶴埋玉繞清煙野外誰堪供攀梅代蔬筵


檢違知己意一日即如年溪過還存笑蓮修早破緣樹雲分地暮山月共簷前有興離丹穴談心復燦然


薄暮西山近雲煙傍谷依松蒼秋染色蔕紫夕傅暉野唱誅薪過橫吹飯犢歸傲情無可寄好啖首陽薇


梵相光含紫竹林煙波落盡海潮深硿嵩素影雲舖練殿閣清飄磬轉音幻色頻瞻離垢地塵囂猶長覺花心等閒透得圓通竅抱月泥牛信不沉


何緣天祿喜逃禪索我瞿曇顧命篇夢筆雄才弓挂樹陶輪隱括柳垂鞭檻前溼噴花飛雨座上清羅缽吐煙莫是淨名遭象瑞蹉跎此地解三千


山中薄暮晚西霞坐臥松巖此是家流水有聲湍嶂石溫風無恙掃塵沙香羅密室茶烹燄影過疏林月落華可笑螳螂空怒臂等閒難討白牛車


淑景春回氣不寒登登山色儘逃禪攀高有寄何須傲樂野無情豈是頑花徑曉斑人影密石林清頌水聲湍淨名既了參軍醉絕頂凌霄仔細看


煙波摘葦字江來峰曉平都紫氣徘金線堤飛垂柳動林花巖燦野桃開紅爐片滴窺長髯黃葉音傳識大梅不為牛山雄一派那能重此陟崔嵬


平都一葦截流行陟上巉峰屐齒輕白積枝頭桐萼放青堆巖畔石林橫松蘿翠舞風相亂樓閣聲彈鳥共鳴為覓幽人懷古意卻來此地轉無生


平都煙曉映春林棹發晴波問布金花夢芸窗雞唱語詩題雪壁柳彈音爐邊分芋黃麻遠鼎內拈檀碧眼深自是鵬程輕萬里扶搖何必說浮沉


臨江破浪一乘槎為覓雞窗陟晚霞白社笑迎蘿薜秀青藜光灼斗牛斜裁成局賦彌春色奪得瓊枝帶月華曇彥佇看津劍化非衣曾伴老袈裟


歲入嘉平冬暮時徜徉野外動清思風飄不墮庭前葉雪撲難凋澗底枝拽履歌商嚴素守烹藜鼓調益栖遲沖聲徹骨誰同冷縮腳楊岐志可師


一臥雲霞夢已銷都騎何興及鷦鷯祥公入社香煙裊投子敲關姓字標薜溼巴山情未盡衣懷祗樹記難凋仙舟枻鼓春江秀巷陌仍餘甑斧謠


夢曉蘿庵德宿馳岌公來幸聚雲枝山環冰玉清光洞水鯨鯢素影垂入閣談心留薦句遺書勒記啟棠思那能方外遭青眼恍若鹽車一顧時


昔曾墮榻同徐孺那識今朝此地遊彩筆誰爭磚上影曇華豈鬥月中秋舟來汶水追黃石錫過巴臺仰白牛方外情疏無可寄薰風常帶紫芝謳


芸窗何事下渝州謝卻毛錐法苑遊寶匣不開光未隱髡頭雖剃髯還修朝陽果遂鶴斑舞擊水仍摶海氣浮此去薜蘿松尚在含風為我代嚶謳


北面賒南一記來踟躕岐路動悲哀豬蹄錦帳驕增盛蝸角金壇夢怎開缽底茶煙惟我賦松間石塌有誰裁相逢但說離塵好究竟何曾把事灰


塚內含珠欲未乾滿腔熱血幾時寒彩毫漫逐悲風斷雅韻空隨夜月殘光灼綺筵螢借火食羅香細露為餐金河自昧雙煙鶴化作啼鵑歸去難


柳條葉落墜如絲煙送瞿塘傍我期入室不妨蘇子問拈花猶唱杜公詞庭前卻昧迷青眼月夜偏憐照白眉剖析域中誰是大免教澤外野狐思


麈尾何緣豎北隅煙如絳帳不成孤寒聲度颼瞿塘樹晚景隨波灩澦鳧別去三珠羞翠鳥拈來一葉指寰圖庵羅禁我推敲句把得清瓶瀉五湖


東白仙雲峽口懸光連錦水映寒天招搖青雀知何日折斷黃金是幾年函丈淡飄香近火講堂清漏露飛椽倦來漫讀朱熹頌薦句于今最可傳


雪淨珠林一帖經多年寂寞鬱如螢坐間瑞靄潛蜃氣席上花飛寓帝青白眼尚流傷木淚野航偏負笑秦亭碎琴豈絕江山趣半曲笙歌玉墮零


聞說遐心與世違遙攀白帝意如飛登山訪士尋丹穴罷席扶笻慕采薇鶴放偏知來客語風寒卻避覆珠衣東林有興堪推衍肯把圖書按月輝

