嘉興大藏經（新文豐版）數位版, No. B466 山西柏山楷禪師語錄


頭頂太虛空目觀大海水十方世界中無物能堪比一片大悲心萬德圓融體不是吳道子誰能親見你且將高掛畫堂中一任眾生勤瞻禮


折蘆渡江小人氣隻履西歸孩兒戲少室崖前坐九年贏得神光一隻臂咄得便宜處失便宜後代兒孫受你累


折蘆渡江恁麼來也大險隻履西歸恁麼去也大異少室峰前坐九年真耐煩贏得神光一隻臂真法器擬問更是誰不敢犯爺諱


這個胖漢誰不願見滿面春風笑裏思算若問渠家兜率內院直饒恁麼出頭露面來龍山也只肯你一半若要全肯打開布袋頭看


其慈如雲巍巍獨坐佛來魔來一齊勘破喚作雲慈早已話墮不喚雲慈當面錯過畢竟喚作甚麼咦雨過苔青雲開月露


真在人在有眼者見面目分明晴空掣電非真非空日面月面要知這漢行藏石火光中急薦若不薦燒上一炷好香為君聊通一線


這個老滑錐出世人罕見入水不動波揮空不用劍佛來與魔來一一開方便放下兔角杖拈起犀牛扇擬問更是誰驀面飛閃電


天生老漢住老君觀有德有行無思無算一句彌陀晝夜不斷兩輪日月並明一則現成公案


纔出娘胎便露醜翻身解作獅子吼曾向蓬萊走一遭八洞神仙齊稽首清涼山裏逗真機龍泉關上施玅手有人問君壽幾何拈起須彌掛北斗


奇哉大石窟空空無一物千尊與萬尊盡從此中出若住此窟中我能包萬佛若出此窟外萬佛不我怪不住不出作麼生大地漫漫雲一塊


無為無事事偏彰寶月光寒秋夜霜籬邊拾得一莖草殺活齊施孰敢當


有為有事事事了衣裏明珠休外討無端拋向萬山頭大地山河明皎皎


有念是珠轉佛無念是佛轉珠坐斷有無二念大地無不是渠


今時休住足劫外莫藏身珊瑚枝上月獨照夜行人


但盡凡情無聖見若存聖見即凡情聖見凡情都坐斷嘶風木馬火中行


吾心似太虛無欠亦無餘有時用得著水到便成渠


腳尖踢出五須彌獨有龍山世所希八面紅塵飛不上此山正好道人棲


自從一見梁公後半個疑團咬不開橫切清風煎雪餅豎披明月煮青苔虛空背上安寶座白雲影裏待公來和盤托出泥牛角覿面相呈腦後腮


生人物者天長人物者地於中無人物奚見有天地


一句彌陀大法王遍界明明不覆藏見色聞聲親薦取魚盆肉案總西方


一句彌陀念不差山河大地現曇華正眼觀來無一物電光影裏露些些


一句彌陀向上關亦非風動亦非幡三叉路口逢人笑五花貓子面門


一句彌陀念不休龜毛絞索鎖猿猴果然鎖得猿猴住放去收來得自由


一句彌陀念到家步步西方路不差在處無非極樂國隨身總是玅蓮花


不求成佛不求仙結個茅庵且度年倦去崖前蹺腳睡醒來樹下打鞦韆渴烹溪水香偏美饑食松花味更鮮記得古人曾有語臥雲深處不朝天


得休休處且休休深山窮谷度春秋閒臨綠水鑑鬚髮旋掃黃英煮芋頭最惜雨蘭群鹿喫猶嫌霜栗眾猿偷有人問我西來意曳起拳頭劈面毆


道人行履愛居山柴扉無鎖白雲拴日高三丈蒙頭睡何勞更透祖師關


山中獨出絕人來竹徑柴門長綠苔西籬菊綻知秋去東院梅開報春回


扶桑日出海門東老衲山居睡正濃籬外遊人敲竹戶醒來何處打齋鐘


山居不用蓋亭庵亂峰堆裏石頭龕出入無門雲作戶肯將閒口為人談


山居奚必蓋茅棚自有崖龕四壁通半卷消閒經未了一輪明月到天中


山居老衲萬緣空日上三竿不打鐘飯飽黃虀眠石上夢遊兜率內天宮


日落西山後愁人睡不安獨有閒衲子一覺日三竿


山中行腳瘦鞋寬路不平扶笻摸石過懸崖獨立峰前嘯月明


山中住少見人來多兄樹百鳥枝頭語若雷石女崖前毛卓豎


山中坐年深不覺蒲團破絕後甦來不自欺混雨和雲隨著過


山中臥石窟無床草打鋪日高三丈嬾翻身籬外遊人敲竹戶


天地一間屋日月兩盞燈門戶雖然小無才不易撐

