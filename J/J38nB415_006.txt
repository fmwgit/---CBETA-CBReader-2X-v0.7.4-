嘉興大藏經（新文豐版）數位版, No. B415 大悲妙雲禪師語錄


行行過市上車馬如雲屯荒寺少徒侶取土塞其門曷為金銀界而無一衲存或者道風降世尊今不尊後從間道入有僧來西村把臂問興替日色將黃昏慇懃談往事危坐傷心魂


君不見明月圓於白玉盤阿誰移上白雲端莫笑此時盡高臥安知不有閒人看眾方熟睡我獨醒床外月華澹秋影披衣起坐小窗前一葉梧桐落金井梧桐葉落秋轉高月中何處鳴檀槽乘興悠然上東閣不作新詩何所作


競說射潮處蒼茫毒霧生帆低驚鳥去雲急逐人行不見金山寺翻疑鐵甕城南屏猶在望迢遞晚鐘聲


野水連沙磧秋雲接遠峰樹深聞牧笛竹好秀僧龕便可尋花入何妨握麈談篙師能解意偏喜泊溪南


薄暮荒城外留雲護碧蘿冰花檐上結霜月坐中過窗漏寒纔補爐溫凍已和澹然林下士不厭往還多


太白源流遠燕山法雨深萍蹤欣偶聚蘭譜定知音既下永嘉榻同聽聖感琴古今稱著述燈史印禪心


家住吳山越水邊花宮何處坐談禪帆檣北去雲千里瓢笠南來月一船此日廣陵誰化鶴新秋茂苑獨聞蟬故交未肯臨岐別慰我空歌折柳篇


落落人間林處士孤山亭榭聖湖旁荒祠寂寞衣冠古殘碣支離蔓草藏放鶴想應乘鶴去種花疑為看花忙舊時幽韻誰堪續憑弔臨風倚石床


花下鋤雲久息肩東林無酒慣逃禪半墻日上門猶掩五字詩成句可傳種菊著書聊遣興牽蘿補屋且從權客來踏破蒼苔色為約同尋山水緣


莫訝頻來涉翠微坐看山色便忘歸一庭淨掃磚成鏡三徑幽居石作扉客裏何人堪把臂林間野老獨投機匡床坐久茶煙細雲墮松窗也不飛


陶朱故里偶登臨水榭閒憑望紺林千古綺羅終寂寞一天風月自招尋秋花滿渚飛香雨春草沿階弄碧陰此際機緣無限好共看魚鳥自升沉


髫年寓此即家鄉一別雲山四十霜三過草堂秋月靜半帆風雨客星忙鳳城紫氣千門砌瀛海青雷百世長竹馬蕭然都不問相逢惟道兩眉蒼


撥轉西江第一峰法幢新展浙西東燈分鴛水傳今古道接華巔統象龍愧我綸竿虛釣月喜兄禪板啟宗風今聞大樹能多蔭拄地參天不借功


僧寺圍孤嶼漁人自一村晚煙還未合新月挂黃昏


木落空山菊正花斜陽一半染紅霞陶君此處甘肥遯竹樹叢中蔀屋斜


龍淵惟有勸修持大廈全憑一木支好句昔人渾占盡老僧何暇更題詩


夜雨空階滴滴聞推窗忽見絳河分剛憑一夜東風力埽盡天南萬里雲


百花叢裏戰香時得意逍遙簇擁歸共聚雲堂韜略定潑天門戶任高飛


晴明雨落盡生涯大地山河作一衙識得針鋒全活計超然到處便為家


揚威鼓翅令行時大用縱橫總不離滿徑芳花恣笑傲香風撩亂亦心脾


春來秋去總風光鼓腹謳歌不勝忙吸露豈辭跬步遠家私貧富一身當


雅韻時操玅有桐從緣薦得一圓通假能別展全機句惹著些兒透頂紅


一擊心空不假持風前獨露更何知撩天箇箇誰酬價引得清風八面吹


信手拈來打著竿一聲迸裂骨毛寒抬眸頓覺虛空落大地山河另眼觀


擊著筠篁自有音香嚴忽地眼中聞渾身踴出無蹤跡昔日南陽獨羨君


數竿斜曲倚軒時節操虛靈聳翠微不是有心能作響那堪就裏接來機


蠡湖湛湛水生香一派淵源流出長爭似曹溪佈澤遠洄瀾不禁祝無疆


一種天然別樣身靈根端不借陽春幽香自與眾香異玉潔芳姿格外真


瓊葩密蕊幾多年忽地奇香吐玉蓮更有一般清意味不由風雨占春先


香風馥馥靄禾城萬彙崢嶸仰素馨玉萼冰肌難比并不同群卉待春生


法幢高踞帝王都肘後斜懸奪命符鷲嶺燈分蠡水月車溪浪湧濟河圖橫拈麈尾翻雲雨倒握金鎞截智愚耳順揆辰當此日臨風千里挹真模


寶閣崚嶒煙雨低百城環遶步雲梯征帆遠近迷鴛渚楊柳晴荷漾鶴隄花塢遙開桑柘舞鐵舟斜傍竹松西憑虛浩氣衝牛斗蠡水光浮海月齊


錫卓洪都第一峰法幢又豎在禾中蠡湖克振嘉聲遠攜里欽聞正脈通愧我同師荒魯地喜君格調繼天封千妖百怪藏蹤跡挂劍眉間不借功


湖頭分袂各翛然山左誅茅已有年每聽獅音喧宇宙嘗看法語外蹄筌羨君獨亞摩醯眼使我深思濟北拳出入一門千里悵而今又得話重圓


雜華壽量正難思蓬射欣逢耳順時麈尾拂開日月永烏藤卓出島洲奇榴花熠燿傳心印艾虎紛紛祝嘏祺愧乏一芹為慶意遙脩短句當擎芝


滹沱水闊友山長龍象森森慕遠方備考橋源法有溢大宗正脈道無疆天回紫氣旋籌屋鶴駕雲衢度旻蒼遙祝椿靈同寶掌料將短句寄幽篁


一本同源出蠡湖肘間各自挂靈符君遊帝里施甘澤我入齊邦養瘦臞欽聽獅絃操別調喜聞雪曲詠新梧相逢促膝衷心盡得意金門道不孤


法幢重整擴弘謨振起滹沱立要樞祖令高提昭上國真燈再燄耀寰區江南久唱無生曲山左今懸太白符佇見象龍排兩掖家聲聿聿動天湖


堪嗟著輯各偏枯舉世何人是董狐滴乳迸分八斛乳顆珠照徹萬乘珠廓開正眼清宗譜祖述真規顯道模濟北家聲千古振石橋源遠佈皇圖


沿流底事貴高功端的橋源道更隆少室真規藏蠡水玄關鎖子挂天封欣聞獅窟宗綱振可羨車溪正脈通珍重爐錘全照用橫拈倒卓任西東


道脈流長這著先青蓮寶印在高賢符懸肘後全賓主錫卓吳西動魯燕橋上一燈明景德滹沱三要闡龍淵應思正法臨秋運克繼家聲任仔肩


力挽頹風展化機時欽高德後賢依恢懸法印擴弘範玅闡雷音接泊希繼起家聲隆海宇橫抽寶劍截魔威喜公獨揭車溪令喚醒愚頑就路歸


南山律脈道宣傳躅接惟君展法筵廣演毘尼天雨散恢弘衣法戒珠圓恒遵七佛真儀式克闡波離密行堅何事一朝歸淨域令人懷想到龕前


高提法鑑倚天涯派列曹源一滴賒汴國道弘石傘脈清淵缽湧弁峰霞烹龍辣手新爐韝奪食雄才舊爪牙大振嘉聲誰得似遠聞法化絕周遮


塵塵掃卻絕炎涼定水澄清豈泛常半世玄談融理事一生講演即心王天垂餘慶稀齡健地湧寒灰臘更香虀飲安閒消歲月風翻荷葉暑情忘


狂瀾欲抵撤津梁此日清溪失寶航住世正堪匡法社茂年何速步蓮邦朔風凜冽寒侵骨片月朦朧光遞芒惟見獅林悲頌切滿庭松柏意徬徨


道眼精明思力優潛心義海邁時流清涼著述百城現長者操觚幾箇酬品品全提擊節旨言言見諦廓宗猷羨君璧合驚人句理事圓融頓漸周


曩遊燕國辱荒籮又隔禾城五載多慧智雙清比蘇子釋儒一貫羨維摩金湯法苑千秋重玉鎮山門萬古歌曾是平分蠡水月今朝共話謾云過


洙泗深探出杏林懸壺中有活人心拈來信手無非藥放去隨機總是金獅窟曾經遭返躑蠡湖幾度躍波心滿懷浩氣凌天漢龐老真規已見今


西浙山頭老作家吟風弄月興偏賒拈來盡是回生訣指點無非活死蛇憶昔湖天翻海月從今峽石吐瓊葩慚余東魯無堪贈半疊空緘附遠車


壎音絕響痛何傷舉手容儀在畫堂苦我看雲眠白晝思君清夢落晨光書摟玅典千秋熾德合乾坤萬古長悲願莫忘弘至道尚期重振我宗綱


道洽維摩不二門喜君扶我破沙盆庭饒柏子馨幽遠廚饌貧民德澤存幾度廬陵酬米價一朝當地得根源滿盛香飯芳流後清白傳家世絕倫


蠡水藏天海月輝憑虛極目遠山微煙凝畫閣沖霄漢柳拽晴霞掛曉暉院外鐘聲開秘戶湖心碧漲湧禪扉螺螄五色光含玉埤堄斜飛射紫薇


三度蓬扉為我開庭除清韻幾株梅滿懷經濟傳今古一室安閒謝往來匿跡塵囂超世表渾家怡悅絕追陪喜觀陋巷龐公老不盡光風透玉垓


維摩不二出凡塵指月堂前桂蕊新彩筆珠聯成錦繡紫爐香靄結星辰千林曙色盈華屋一盞心燈耀比鄰季世莫如存古道金鋀須辨大公真


同出彭門山麓長半生行腳事堪傷昔年厭作秋殘夢今日翻歸雲外鄉翰墨文成香露冷蒲龕坐斷道情忘臨風淚灑忝惆悵惟見寒梅列座傍


斬棘誅茅象可遊揭開生面露宗猷钁殘卓地虛空落斧鈯修天補石頭志劣有心棲澗壑身貧無計伴山丘祖翁田地都耕轉從此真風韻不休


松風水月發幽涼糞火深埋紫芋香半壁蔦蘿穿石竇滿簷蛛網掛茅堂江湖燕雀渾無數宇宙蜉蝣空自忙不識靈源超幻化堪憐瓦礫每爭光


蕭寺幽清煙水傍一枝笻杖卓苔荒夜寒不說烹牛話雪冷嘗思黍飯香幾度禪流難措足多緣世態重溫涼翻思樹下先賢輩寒盡不知春晝長


垣倒牽雲正結籬喜迎嘉客到柴扉柳堤搖落霜威重松嶺青陰夜月遲莫效隔江招手去直教覿面決心疑龐公自是忘知解謾謂山僧放過伊


千秋憲署易僧堂肇建風旛作寶坊瓦礫光生雲樹靄榛茅砍盡兔狐藏天童獻供基先立長者插標剎已彰願藉調羹真玅手從今呵護有金湯


多年老幹勢如龍絕後再甦葉更豐殿閣青標時響瑟雲衢影映日充融兩朝傑士留佳詠千古英名紀大功天運雖然無定理緬思造化實難窮


風吹日炙枉稽年節操根深翠逼天雙幹粼粼來野鶴千枝簇簇靄朝煙含雲吐碧清涼古篩月垂陰城堞前歷盡冰霜饒梵韻挺挺拱立勢彌堅


僻壤古祗桓筠松韻外寒殿高新月朗夜靜碧天寬香篆來繩榻霜清薄玉欄無雲籠蓽戶採蕨玩林端


梵宇開幽徑長松夾岸分汲泉和月煮剪桂帶香焚作賦宜新調敲詩佈遠聞知音誰得似靜對有餘芬


道契無迷悟心空達本知死時能計日脫去定先期囊缽無餘物瑤階有紫芝撒然別眾士誰羨末山尼


丹鶴唳松岡薰風拂石涼瑤章歌德化玉韻發幽香南斗開籌屋北辰拱翠長靈椿千載秀嘉氣靄雲堂


克紹真師旨燈傳華頂峰塘棲開慧日杖底布宗風道價騰吳越德音播楚酆庭園蘭桂茂蔥翠影叢叢


大道無緇素垂慈各現身青蓮出燄宅皎月露家珍傾蓋識荊晚剪蔬罄夙因釋儒同一貫何用別疏親


負笈來齊魯英風眾壑生坐庭觀白晝敲凍爍寒鐺百饌君嘗遍一芹我獨呈放懷談往事經濟莫誰評


陋巷足身安機忘鷗鷺環室幽江月靜窗啟樹雲繁富有半肩衲貧無一隴山此時誰似我天外出頭看


德風時共仰燄宅悟真機早竟安心法晚參淨界儀飯僧盡半世事佛定全規堂上恩旌麗滿庭放紫芝


一棹來東魯又乘濟北風幽懷蠡水月故泛孟津艟彩纜凌天末孤笻返塞鴻法幢高卓日開化在英雄


高築維摩室幽棲得自如門迎葑水月城僻土山廬道價超時表德風來遠車柏庭含祖意相與話躊躇


幾株蒲艾慶端陽一道靈符絕覆藏百毒瘟悉殄滅目前無法可商量


破衲弊廬乍可居刀耕火種老殘臞钁頭大義人難委臥月眠雲意自如


潦倒荒居傲歲寒每持空缽乞高檀誰知塵內無人識獨把枯桐石上彈


撫字蒼黔政貴清鹽梅和鼎味如羹綸音定奏秋香美稚叟偕聞喜共迎


心存古道德彌馨木鐸聲環有逕庭匡國文明敷大化從心耆筭益遐齡


話頭疑到絕離微死盡偷心發上機勘汝個中通一線方知著破總非衣


憧憧象駕踞皇都幾個能懸肘後符珍重賢孫無自棄長安道上展宗圖


煙水南天莫亂行別峰見得始驚人直須捻出虛空骨方許歸家罷問津


負笠擔囊度魯邦遠來齊地話偏長烏藤贈爾穿雲出倒卓金臺豎法幢


當年傾蓋別同遊越水吳山已十秋老我齊邦開篳戶抬眸忽見故人顱


法身無相本來不挂寸絲報體有形畢竟須加服飾屢經寒暑催促衣裳零落千條特告知音道個相應一句


叢林遍歷幾多年雨洗風磨道骨堅已透法源親徹底經歸禪海利幽燕


滿路風光發上機杖垂高展萬峰歸施陳秪貴源頭活大闡車溪播四維


遍扣燕南是作家陽春白雪獨紛譁當鋒不讓臨機句撥轉乾坤暢爪牙

