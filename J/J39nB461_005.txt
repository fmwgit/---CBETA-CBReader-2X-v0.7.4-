嘉興大藏經（新文豐版）數位版, No. B461 性空臻禪師語錄


大哉觀世音能作多方便如月印千江一切塵中現救苦惱之眾生用悲心而無倦稱其名也獲六十二億恒河沙菩薩利益睹其像也得三十二應功德普門之神變夫是之為普覺有情寧不稽首而讚歎


稽首慈悲大願王感應道交難思議三十二應眾妙身如天一月含眾水隨願所懇悉圓成故我恒常而頂禮


五臺山上老文殊跨下金毛入畫圖頭角未容輕顯露爪牙先已布江湖神清貌古通人愛語直機圓與世疏曾對前三無著問而今佛法又何如


看你三人有甚伎倆纔出山來百醜難狀娑羅樹下且藏身高高危坐石頭上不說法不談禪大開冷眼對青山宛如忘卻來時路幾乎笑殺是傍觀


靠卻布袋堆桅獨坐纔舉念頭早已話墮且到龍華會時方可與汝道破


通身是遍身是頭頭顯露即不得離不得是甚矢橛楊柳化竹枝淨瓶如木突盡道伊是千佛觀音仔細看來一身螺節


自在觀音觀音何在剎剎逢渠塵塵不昧尋聲救苦度迷情到處卻成灰布袋咄


殺無明賊滅痴暗母眼突瞋睛手擒猛虎廓然放下自知非六通縱有何相補


大士慈悲願力多尋聲救苦入娑婆洛陽橋畔無人識一葉蓮舟泛海波


室內投機非父莫知其子堂前鏟草非子莫知其父只如父慈子孝師嚴道尊惟吾本師老人真法社之總裁宗門之樞要縱使簾前賜紫僥倖之輩若較其為人之真實荷道之任重又何啻於天壤哉


兩鬢蓬鬆頂光突兀盡道伊是以身相說法現威儀而度生殊不知真末世之鉗鎚細行中之古佛咄咄


這個老叟襟懷不醜紫衲橫肩青藜在手擴玄機聊以心通恣遊戲不用腳走大段有些兒見人懶開口阿呵呵真傑陡行藏詎落寒山後丹青描出玉峰前一任世人稱希有


是真非真非像是像就中些子無物為況杳兮冥忽兮恍離婁不得睹其形滿願詎能談其狀默默對清虛分明自詶唱呵呵呵甚倜儻維摩若見還相讓懸向高堂仔細看料伊不在丹青上


幻出玲瓏手名花巧樣粧自甘違雨露誰謂避風霜有色來蜂舞無香賺蜨忙只因空我相堪供法中王


野鶴閒雲已出塵青眉白髮老龍鱗峰頭縱目乾坤闊花甲重添錦上春


卓錫東郊外方塘翠藹間輸金營梵剎刈草結禪關境僻宜吾拙緣疏愈客慳一朝千載意誰識老僧顏


一擲彈丸地千秋崒水央波濤傳梵唄風月繞簷廊魚靜思鵬化禽閒學鳳翔幾多遊賞客到此卻情忘


打翻龍藏就中參露布葛藤疋是閒留得一雙青白眼看他月上幾層山


一從參罷老天童肘被靈符印碧空茅屋竹床拳作枕高蹤不與世人同


楓葉半紺江日暮錦帆斜挂朔風飄天台此去誰相識千里應懷道格高


輕快一肩雲補衲逍遙數節竹為笻九峰七塔連三泖和月堪圖入畫中


寒侵徹骨齊腰雪謾說安心便肯休況值歷年來韻早梅花香雪可藏舟


瞿曇面目如何識指出毫端好自看萬象撥開塵劫外碧天高挂一輪寒


老漢未曾攻筆硯堂前終日買風煙因君數數來柏偪拈起禿毫寫不連


疇昔分燈把杖行敲空作頌聽鵑聲山林自喜嘲風月江海誰能辯濁清籠竹淡煙閒丈室盈窗紅日映孤城一從聚首天童後未有人書座右銘


不犯輪扁手自量樗材雖老益野張曲枝避鳥懤無用虛林藏猿羨有方萬壑每隨雲化影千山常共月流光區區物外閒多趣猶得天年道可當


梅花得意正春妍忽爾狂風一夜殘滿地枯枝徒歷亂濺牙青子但悲酸吟香野客詩囊冷探蕊遊蜂粉翅乾幾幾同條空太息日沉孤影上欄干


寒灰撥盡客西東賓主爐頭話已窮瓦缽橫肩千里月布帆斜挂一江風臨期索我送行偈搜竭枯腸無半字忽然乘興便揮毫寫出離言非別意曾聞楚國老襄陽觸著些兒便發狂立地腳跟如未穩撩天鼻孔謾郎當


耳聰目皎若童蒙貌古神清如高松達得大概為紀客不能盡述聊相通河沙算師數難窮海屋仙籌徒枉功白鶴翔臨玉闕同青牛跨下玄關東颯行履健非扶笻席坐雄談欽俗聾吾欲讚之不可盡禿毫尖上寫秋風


八十餘春個老宿氣如角虎勢難擉神清目皎察秋毫貌古心慈能格物物格之機不自瞞雪花拋向紅爐看灼然鍛煉由來久爆碎胸中鐵一團君是綿州育生長巴歌須是蜀音唱當年演祖太風流流水高山亦相讓


官催火急似油煎百計尋辭未許閒項上無枷應自適鼻頭有索被君牽琴川水闊魚堪躍虞岫風高鳥倦還好個話頭休說破維摩默默尚留連

