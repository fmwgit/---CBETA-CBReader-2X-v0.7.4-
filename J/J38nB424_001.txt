嘉興大藏經（新文豐版）數位版, No. B424 香嚴禪師語錄


三位老作家原是一個鼻孔千般善巧說豈有兩樣心腸只因門戶有多端學者波中認明月忽若抬頭笑不休星明日麗月輪秋今日描他一處立請看面目差多少如云教外有真機迦維羅客尤能道咄


根塵識界一十八一手一界拋虛空頂門豎亞一隻眼八萬四千藏其中逆行順行隨自在邪來正來驅無蹤劍慈幢利如意揮法螺甘露超神功大雄大力大悲王應現母阤無定方眾生有感便施顯如月水臨千澗光阿呵呵乾打鬨爭似衲僧手眼親坐臥隨時閑錯綜客來相對喫杯茶兩腋清風長鼓弄


不在天台山裏住逐隊隨群是何故雖然證入化城邊家醜洋洋自露布降龍伏虎太威獰熊經鳥伸恣優豫有癢能搔痛能護無事不欣苦不怒各各翻騰自己天出肘被肩裸兩乳眉長種種不知結鼻大垂垂不知處吟風嘯月不為清攫浪拿雲不為惡卻被寒山喚作牛都緣不會那一句更兼不肯利人天黃檗欲將叩其足我今為眾行持缽臭汗淋漓遍村落雖云缽底太荒涼八方四姓皆歸作何不拈將只麼行瞿曇向上分明具不然縱汝弄神通總是癡狂外邊路


梅花纔見便啼春大地緣生物侯新識得本心離合外洛陽從此錦如鱗


一聲熚爆見分明猶更尋師點眼睛透得紅綿套索意從教一笠覆非輕


入室哀求大悟慳銅官踏破始開顏一條白棒多頑賴先打從頭釣背蠻


頭顱裂破露全機十坐名山龍象依怪道石邊流出冷漸成江海共雲飛


徑山得名福嚴得位鼓白洋波振普明轡十載驅馳艱辛歷備教育英才鉗錘出類宗說兩通道德無愧一條楖栗任縱橫打邪打正同兒戲


開門聲裡識家風坐斷凌霄意不窮搏得語溪溪上月流將千古照虛空


滹沱河畔舊因緣飯架掀翻大用全扶起日輪法便轉三餐一日好流傳


遲日融和景豁開仍教冷坐面崔嵬不陳高下芬芳色恐有蝴蜂逐影來


識得行藏懶似雲隨緣任運樂吾身春秋不涉詎知老寄語悠悠學佛人


浩浩塵中得此心廓然安坐到於幾多鳥雀聲相聒獨自殷殷倚石屏


自然寥落不相期白板長支亦自花竹互投機已密撫強濟弱更由誰


喫茶已得露金風撲破盤甌任所從更有一機須了卻好教秋月挂青松


選佛場開動地來龍驤虎驟勢如電檀那欲識其中意拈向當陽戰一回


鐘聲咬破七條衣體露當陽第一機舉向街頭伶俐客為渠整卻這威儀


二軍苦戰暫鳴金中夜憦餐再進擒背水赤幟拚命後功成誰不感恩深


渡過橋來喫茶去普明何似趙州橋勸君會取其中意打破慳囊入勝招


夜半子鼾睡猶未止猛如雷貓兒捉老鼠腰間虱子苦叮人就手摸來已半死


雞鳴丑怪他啼臭口被頭溫撩衣懶出手晨鐘聲裡纔開眼床頭月落光如走


平旦寅添香換水人啟柴扉煙雲沒半身優游自在難拘束衣裡明珠獨自尊


日出卯高低盡明了造峰巔一覽眾山小不嫌草露濕衣裳日照高林興不少


食時辰松花黃獨根太和味飽飫勝兒孫花開花落成何事贏得年來痴兀人


禺中已不堪拈舉似在眉端究竟無終始常言常語萬千千更道從來無一字


日南午不須打齋鼓自炊爨剩食餵蛇虎無心無毒兩相和一念起時早被鎖


日昳未攜笻看山去亂松間麋鹿同遊戲玉龍噴浪勢飛空到來別是一天地


晡時申衲衣知幾觔步雖輕白汗已通身解衣盤薄長松下頓覺行來倍有神


日入酉獨立三叉口暮雲中不辨烏飛走古人漫道摘楊花那比松花幾十斗


黃昏戍無油無月色有明珠何妨常坐立腳頭腳底逞風流堪笑扶籬又摸壁


人定亥夜深欲自在眼麻迷萬事拋身外絮被稜稜不用烘和衣拶入連頭蓋


芝根室在殿東北兩樹梅花交覆屋塵囂不入是深山坐臥其中無限福捉布絛拴衲服拖卻芒鞋露兩足每時斜立倚危欄佇看翛翛窗外竹破禪床亂草褥欲坐欲眠無拘縛倦來睡去息如雷撲落一聲枕頭木隨眾食齋與粥那辨黃虀生與熟時逢嘉友便投機書贈長箋三四幅蝦蟆鼓蚯蚓曲雨後閑園跳麋鹿疏鐘堂外漸相催緩步披衣登曲彔得清閑正好縮登高遠眺新苗綠一從住入有餘年不曾少把眉毛蹙不如農懶種栗隨群作務徒名目坐長細數落花多食罷經行摩飽腹嘯一聲應空谷欲覓端倪誰處握輕風皓月共浮雲伴我蒲團戀幽獨渴思泉慕林麓設計簷端雨如瀑滿爐活火自煎茶掀倒東天并西竺寓普明雲一束收放隨宜非妄作自家喫棒似蒿枝敢把粗拳驀面築


門前桐樹影雙閑雨後新青勝是山寂寂飛花堆逕滿日頭又復掛西邊


孤雲一點繞莓苔啅雀爭枝墜拂開把茗細看幽興動口頭詩句偶然來


花竹幽分高與低於中曲折一條蹊道人情性頻來往遙識行人古樹西


寶藏如今盡豁開妙高不向別峰來無窮受用輝今古說與傍人冷似灰


野色離離擁竹扉荷珠墜點破漣漪麥羹未熟鳥先待會得方稱上上機


閑看飛鳥意陶陶往返垂涎一樹桃不避人聲恣搏啄飽餐之後但搜毛


瀑布光兼日月懸遙看竹榻伴僧眠陰晴緩急宜清聽無限寒聲落枕邊


亂雲堆裡故人家蹊徑幽深訪日斜童子不聞人剝啄癡然共鶴掃殘花


閑看春秋往復還興來時泛野漁船一聲鐵笛驚波浪直得清音徹大千


尋常擔子重難挑耐著肩頭挺著腰捱得到家纔放下安然快足一冬燒


一雨山山掛玉龍聲吞宇宙震寒空攜笻欲傍何妨濕日照光明看不窮


有意徒勞流水音廿年珍賞到於今子期終古難相遇縱撫還同野舍薪


消閒每日池邊坐影落游魚亦見知小大互伺投減食浮沉幾度破漣漪


得句擬書蕉葉上遊途未便捉毛錐峰前滿樹江郎筆欲折和煙寫興時


花竹頓開幽徑曲茶烹偶得紫茸香清談莫負池邊石觸暑能來卻有涼


常持主意教留去偶值乾枯助力微開列不妨頻過賞主人況是最投機


賈勇爭先衛寺門宋君親自許將軍衝風冒雨懸崖畔不似秦封只論文


千山萬嶺總成春獨得君王意最親知遇始知還是命至今追望事猶新


盤空直上峰端立大似扶搖九萬程俯欲蒼蒼辨人世萬山雲擁浪中萍


晴峰疊疊翻成浪撼得危磯勢欲浮擬若巨鰲吞釣去坐來彷彿在虛舟


非泉非澗亦非潭石角坳邊一掬甘欲汲清新試佳茗客中宜玩不宜貪


大千迴一滴隨意露群峰建立皆由我鋪排盡屬宗河山清淨影世界有無蹤識得其中意煙霞處處濃


三間塵外意疏落個中情插棘因花竹編城卻送迎夾從鄰叟學結是倩人成借此消間力盤旋路更新


將結歲寒盟孤梅最所傾不辭名苑送親自買船迎築土量深淺倚窗驗側平紅霞含白雪便欲吐真情


昨夜秋風急枝頭倍覺稀就吟題小字帶惜掃斜暉蟲語原無去雲心自此飛午間猶有餉炊補晚來饑


珍重如明月隨行好好朋體清塵自遠象古物當憑辨色原無意規人屢有徵請看眉與目妍媿不加增


獨向層巒去惟笻與爾隨可生方入採所得盡投之本始無非竹工深益見奇物交原似友默坐對深時


倘有聞之愛招其結歲寒露香思未散月冷戀孤單好道忘情識傷時猗谷蘭洒然驚別鶴清飲助瓢簞


余意在堅冷逢君締勝緣近花添遠目歸鳥合參前苔色掃還綠松聲互入絃坐深幽興劇詩思滿雲箋


曠然天一色疑泛入虛空激水弄明月叩舷來好風宿鷗隨掉出淺草逐波同何處聞孤笛深宵曲易工


攀緣高頂立體弱欲乘風鳥靜藏松際魚深隱澗中眾峰攢一霧孤月動千楓別有懷人處平雲四望同


孤標寄冥漠超逸冠雲林笑指千峰裡遙看萬壑陰殘陽擁秋色幽鳥避清砧靜理從茲契憑虛了夙心


積年遐慕意今日始登臨複磴迴深洞長松冠碧岑石蹲疑猛獸荷動駭幽禽交互尋花曲香風共滿襟


一點悠悠何處尋擬隨淑氣伴幽琴倩寒擁雪留難定結夢衝煙入更深永夜不忘孤寂意明窗恐負苦吟心生平愛潔甘疏淡曉月沉沉赴笛音


深夜貪吟坐擁衣亂風聲碎擊柴扉試猜翠竹何因折必定疏梅花已肥砌葉凍迎常淅淅棲禽寒逼復飛飛爐頭撥火呼童問恐有扁舟在釣磯


不識何鄉是舊邦漸攜花事入清江且遲舞蝶催殘色再讓啼鶯伴曉窗送別新題猶未贈滿懷痴興不曾降寄言莫便無情去孤負鄰家酒一缸


聞道君齡最久長何為行止強施張衝霄虛負凌霜翼有病何曾為稻糧瘦骨似余支水畔看書因汝簡醫方尋思健日能鳴舞相對殷殷意自傷


相慰相憐得意深如何纔盛便飄森紛紛影散成孤坐寂寂香消感夙心天既晴和培艷色雨何冷落妒芳林幽居多少尖新意總向苔邊覓錦音


騰竺東來漢土圓籬邊菊亦有知禪半枝忽現西方跡三徑還疑衲子懸清淨擬歸曇始足馨香不異少林傳如今非復陶元亮換質披緇見昔年


落紅亭畔話當時指顧層巒理舊知十載林園多筆削二春峰壑倍參差短笻趁日凌高頂卻步攀藤探古碑相得幽尋寧畏晚須知月有上山期


昔年風雨訪林泉今日重登話舊緣細讀碑題曾不異還思人世宛如煙欲窮山外須登塔長坐亭中懶下船分韻就聯期再敘淋漓濃淡紀幽巔


三聖重光古寺興深潛九乳應時騰宣揚八表悲聲壯開發千山爽氣澄曉月吼殘漁火亂晨星敲斷客心兢乘風擊破村村夢耳畔星星會未曾


蓮漏沉沉坐未興交交翠葉勁聲騰三更慣識蒼煙點竟夕凝神定水澄滴滿柔枝音亦冷響迴高樹靜宜兢連年自得棲曇萼幾度幽清聽不曾


半園蒼翠映空庭別館蕭疏賴有屏靜影掃歸窗外月寒香傳出殿邊鈴菁菁覆檻誰能掇肅肅倚欄似可聽欲覓芝根終自鎖隆隆未肯世間形


掉尾沖霄絕徑庭白雲幕幕結寒屏龍翻碧浪聞鼉鼓鳳舞青冥唱雨鈴拔萃分天功莫論和群合地曲宜聽臨風戛戛鳴空界月映雙梢攪海形


偶因跬步出門前堤上輕風石上涓斜立柳梢瞻皓月倚笻欄曲眺寒煙村歌清唱深林末野笛遙聞古路邊欲駕飛龍乘興杳千山萬壑訪幽玄


芳洲蘋蓼不勝前罷楫隨舟趁野涓欹樹半黃迷橘柚垂藤合翠隱人煙遲遲牽荇哀湍畔泛泛輕鳧折葦邊鐵笛一聲驚彩鳳尋幽常得寫真玄


皓魄松風漾水珠杖藜獨往洵幽娛耳邊環珮臨仙子眼底波濤寄玉壺拂石已深螢繞座沖霄未久鶴歸梧浮塵頓豁何須洗怪道巢由意自殊


閑閑十畝愛如珠興適幽行最所娛花蕊欲殘誰喚起桑枝正綠有提壺龍孫遙護方成竹鳳子先歸未放梧三徑野情隨地足一鋤自得與人殊


癡鈍其生瞞盰過日不落是非管他黑白主法名藍幾番狼籍急退幽閒頹然頑石城市棲遲賴無踧踖吞吐大藏不存點畫只此自知阿誰識得寶林描邈欲何為切忌他時做標格


脫卻浮塵獨露身日輪當午轉鮮新此時何必重拈偈趺坐遺言警後人


隨時撒手趺坐其中從無出入不要人封


塵消緣盡打破虛空一團猛火遍界清風

