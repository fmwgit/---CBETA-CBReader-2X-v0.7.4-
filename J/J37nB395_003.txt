嘉興大藏經（新文豐版）數位版, No. B395 荊南內護國寺啟真誠禪師語錄


指天指地獨稱尊不動干戈也太平任是雲門手段辣知他雪屈是酬恩


古佛宮裝垂妙像聞思修入證圓通應心水月隨類現百億分身處處同


終朝兀坐歡笑自若冷觀世人來往如梭拮据經營自苦奔波噫幾時得脫者凡籠怡怡快快也相我


涉水登山泛渺茫擬將佛法付梁王孰知不識安心術一葦凄凄暗渡航


由來原自可憐生豐儉隨家樂太平遍野田荒耘未得倏然耕動有人爭


目視青蓮顯露機破顏微笑在須臾尋常繡出鴛鴦看今日和鍼度與渠


掬水月在手弄花香滿衣蜂蝶紛紛過牆去眨眼明人莫自欺


密密春雷起臥龍東君從不浪施功尋常一樣窗前月纔有梅花便不同


事緩則圓著甚急如何若何總不必桃花無計避春風水到渠成路自直


野馬陽燄不暫停莊嚴色色淨殊因漁翁慣入驚人浪入水那沾涓滴痕


顯大機來明大用曲談名相無繁重從教地裂與天崩堅若磐石穩若峰


曲彌高和彌寡字經三寫烏焉馬有耳如聾有口如啞等閑一鏃破三關不知誰是其人者


當機劈面似雷奔拶得東山水上行行到水窮山盡處別闡一路出雲門


愛重忘姑息文章教爾曹國清才子貴家富小兒嬌


個事人人本具貴在直下承當不須思量擬議覿體現前靈光


居常休莽鹵臨事莫匆匆平懷家和計照顧眉睫中


遜謙真道本逆順境和頻悟透浮名事受用無價珍


悟得浮生面先觀自己空妨身兼律物應用在其中


和眾不隨流任他呼馬牛不被色聲轉自有出人頭


正法續滹沱西江一口吞門庭光赫奕分付與兒孫


箇事覿相呈拈來一度新耳聾三日後消息許誰親

