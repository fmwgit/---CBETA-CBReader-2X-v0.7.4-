嘉興大藏經（新文豐版）數位版, No. B171 天隱和尚語錄


身居清淨涅槃堂，箇裏無私不可傷，磨練慧根似鋒刃，嚴持戒律若冰霜。劈開劫積塵緣累，截斷當時愛見忙。凡聖頓超言下悟，因循不覺自家妨。


十方世界涅槃堂，一念迷時又可傷，那曉百年花上露，安知萬事樹頭霜？得閒且放片時靜，何故無端逐日忙，衣食隨緣休妄取，饑寒兩字總無妨。


鐵人來到涅槃堂，不覺心酸也慘傷。暖氣漸消寒徹骨，親情絕倒冷如霜。多生結習須當受，半世功名空自忙。說與道人宜早省，莫教撒手被伊妨。


三界茫茫真可傷，那知自性涅槃堂？剎那一世鏡中像，俄爾幾年眉上霜。愛念未除終自苦，情緣難盡為他忙。果然是箇奇男子，趨破樊籠了不妨。


生生死死涅槃堂，一度投胎一度傷。脫骨不知堆幾嶽，遺悲何止萬層霜。都將年少身心樂，未解時衰手腳忙。一息不來誰代你？空嗟恩愛為他妨。


生死輪迴實可傷，誰能預想涅槃堂？貪嗔自縛蠶成繭，名利他求鴈帶霜。善惡業因招苦樂，陰陽報應始慌忙。道人活計如何也？看破空花便不妨。


碌碌浮生可痛傷，茫茫直至涅槃堂。情迷空捉水中月，業障頻添石上霜。意馬馳緣誰肯覺？心猿逐境自奔忙。老僧終日閒閒地，總使無常也不妨。


病人噓嘆涅槃堂，鐵打心腸必慘傷，寂寂夜來空枕月，惺惺明到一天霜。良朋謾說誰知己？親友提攜各自忙。最苦未曾開道眼，都緣世務被伊妨。


眼光落地涅槃堂，素不交遊也感傷。話到此間心冷水，辭窮箇事骨寒霜。未明心地空來去，不達源頭甘著忙。苦勸學人須勇猛，跳出塵勞纔不妨。


哀哀聲聽涅槃堂，豈不尋思己分傷？多少青年先眼淚，那堪老邁滿頭霜？英雄難免無常苦，明哲焉逃畢世忙？且喜野人稍得力，定教來去不相妨。


因僧問我西來意，住箇深山那記年？芟草得雲涼。赤腳，擔茅蔽雨累雙肩。閒來松下坐磐石，渴就溪邊掬瀑泉。更有一般堪羨處，都盧拈向未生前。


剎剎塵塵是道場，淫房酒肆不拘方，頂門廓徹通天眼，匝地全彰見法王。把住虛空當撲碎，放行輪劫未為長，堪嗟苦海無邊際，任爾縱橫倒駕航。


徹底掀翻到古盤。超然物外悟心寬。大千沙界一毫現，百億須彌箇裏含。法法盡從伊建立。頭頭原藉爾為端。偶然點破於中事，說與知音仔細看。


學道須當徹骨窮，寸絲不挂露家風，但能對境忘人我，不假澄心當體空。山色雨過添晚翠，溪光霞接映朝紅，乾坤許我林間老，不逐風塵西復東。


不住陽兮不住陰，了然如月照孤岑，萬緣放下理先覺，一念無私道可尋。行履直教非內外，應酬休逐在昇沉，生平樂業何勞覓，不昧原初一點心。


衰年事事已無求，嗟嘆光陰若水流，苦楚如雲點空霽，歡娛似雁過滄洲。籬邊黃菊經霜老，巖畔青松滴露秋，誰道此生真夢幻？夢回蝴蝶笑莊周。


棄卻幽藍入市藍，為人徹困起沉酣，棒頭那許伊形巧，喝下分明孰敢憨？堪笑諸方陳舊話，漫題短句破空譚。老僧今日揚家醜，要繼先宗始不慚。


藂藂之莖覆地陰，拂拂之清助老吟。指東話西令人驚，橫拈倒用從吾心。有時遇箇知音者，拋擲相投付與君。咄！而今暫把巖頭上，垂釣煙波度幾春。


野人不識蔚山面，遙聞哮吼如雷電。拈出威音這箇圈，擲向人前誰得薦？擬之如聞荼毒鼓，觸著似犯太阿劍。頂門直透上重關，超脫從前者白練。


獨宿孤峰辦道真，箇中著著要相親，須明格外驢蹄旨，參透玄關鱉鼻音。奪境奪人全照用，分賓分主達權衡。當陽直截單提印，優缽花開大地春。


羨爾慇懃道念真，一番相見一番新，竿頭進步心空闊，喝下知歸眼底清。入室光含千嶂月，披衣影帶萬峰雲，機前這著能超脫，果紹曹溪正法輪。


淨雲深處可安居，就裏藏鋒得自如，門戶潑開須接納。鉗錘鍛煉勘承虛。宗乘了了曾淘汰，已分明明任卷舒。不是尋常泛然客，莫教心意更躊躇。


秋水澄澄秋月明，孤峰獨去究宗乘，楊岐一路能分曉，少室單傳自了音。四喝直教心領略，三玄須是見超群，臨行老漢無多語，只為闍黎識重輕。


行盡山山路轉窮，漫隨黃葉上高峰。白雲影裏尋蹤跡。端的誰知在箇中。石磬不敲聲遍界。無心觸處悟圓通。相承再叩宗乘事。笑點桃花一樹紅。


一點靈光徹太虛，森羅萬象總非殊，念繇境起心空現，境自心生相即如。心境兩忘迷解盡，法塵不立悟還除。堂堂大道無今古，歷歷盤中自走珠。


窮山一老叟，抱病自忘憂，賴有二三子，因循過幾秋。此行端省覲，母戀在優游，江水片帆近，免教人倚樓。


虛空關不住，天地本無門，一把無鬚鎖，深藏在玉林。半肩擔祖印，雙足踏靈雲，入出原無礙，休言定幾春。


吾懷琇侍者，見道夙根深，兩載巾瓶事，三春木石心，頭頭自靈妙，一一本天真，繼我誰為後？如斯得幾人？


長坐惺惺地，閒開不二門。溪山原一體，真幻本同心。觸處隨宜用，當機有淺深。若存玄妙見，猶著眼中塵。


即此給孤園，何勞建法筵？五車書滿載，三要體無偏。夢幻虛堂寂，真如覺性圓。曹溪清正脈，烏敢妄流傳。


參禪要透徹，一毫不假力，對境自無心，忘緣體空寂。這箇話頭圓，大千無孔隙，擬議欲承當，生死何了日？


參禪不究竟，都謂是心病，根境未圓融，色空徒自淨。開眼皆見魔，順情咸背聖，若非真丈夫，安能佩祖印？


參禪須真實，究竟無可說，叩已下疑情，一片心鐵石。真俗諦全超，人我見頓息，閒住空林中，念念波羅蜜。


參禪明直指，貴圖脫生死，不許別思量，豈容鑽故紙？舉步鐵蛇橫，瞬目金獅噬，撒手萬仞崖，方名出世士。


孤負高流到此山，電光影裏睹頹顏，相逢本是無言語，莫道無言當等閒。


箇中難得一知音，肯向無聞聞處聞，若是闍黎能聽聽，他年別立一乾坤。


瞻風撥草學無生，坐臥經行深谷林，今日飄然杖藜去，六時須自要惺惺。


放汝歸兮暫息肩，過江風月半秋天。有人問著參禪事，笑指玄言在目前。


踏破千峰已罷參，蕭然一室養耆年，了知宗教無餘事，收拾雙趺好住菴。


雙徑寥寥十載餘，松風幽鳥解相知，金輪峰頂翻身轉，踏斷溪聲一雨飛。


臥雲深處藏蹤跡，水草咸餘懶外尋，今古不傳些子妙，溈山端的是知音。


操宗演教正當時，一雨普施平等慈，踏得悠悠雙徑斷，方堪克紹作家兒。


一句話頭猶未徹，草鞋踏破磬山前。當機只許無開口，默默慇懃仔細參。


父母未生前底事，擬思量處隔千山，直須拶破娘生面，超出如來第一關。


抖擻精神做一番，莫將心去放虛閒，雖然這片舊田地，幾度行來幾度難。


盡日閒閒無所求，山中學道萬緣休，偶然摸著撩天鼻，任爾縱橫得自由。


昨日為儒今日僧，轉凡成聖不多能，翻思昔日靈山老，也是其年得越城。


嚴持戒律行門深，更欲研窮己分真，拶到無形無相處，管教大地盡陽春。


法法從來有本源，箇中無住亦無偏，若能到得心空地，始可隨流駕鐵船。


撥草瞻風自遠來，雲山疊疊破莓苔，老人這種平懷處，分付闍黎仔細猜。


但能了得凡情事，聖解何曾不現前？這裏兩頭俱脫落，青天喫棒始如然。


了知富貴若空花，極樂原來是一家，功德不拘隨處現，塵塵剎剎布金沙。


身心清淨是真修，萬別千差一念收。願力直須深種得，拈來事事總優游。


打掃心間無一物，十方世界悟全空，紅塵堆裏出隻手，佛事門中處處隆。


拶到心空未肯休，直須大用應機酬。大千提掇掌中現，好引疏風撼鐵牛。


觸處隨宜須自看，箇中那住一毫端？從來不許偏空法，著著分明在目前。


道在尋常日用中，腳頭步步踏高峰，玄關擊碎無金鎖，信手拈來處處通。


跋涉溪山訪道真，為尋知識討分明，若能一念迴光照，法法頭頭本現成。


秉受金剛志，常持般若刀，破疑無用力，證果亦非遙。夙乘悲願力，外護得心堅，看到忘緣處，恒劫自如然。


骨氣生來要正剛，能行異路法中王，太阿提起當頭截，縱遇魔軍自肯降。


此道原來不屬修證，無修處出常流，是真精進天然懶，不是尋常按鼻牛。


懺悔一門權是藥，直須自信得良方。業因夙積堆山嶽，恰似雪消當太陽。


根本直須親見徹，了然無事箇中人，看來都是依稀者，切忌提防在現行。


曾聞斷臂乞心安，少室峰前雪染看。無限風光留不住，野花流水正同歡。


林間手植樹成行，無影枝頭吐妙香，幽鳥喃喃啼禿舌，也教喚醒客中忙。


誰道壺中別有家，擬思量處隔天涯。頂門開眼明如日，可許空中著片花。


此事無分忙與閒，須教痛處轉加鞭，一刀截斷塵緣路，當下無生生了然。


箇裏分明本現成，也須返照眼中睛。嗒焉識破娘生面，了了原無物可呈。


本無蹤跡與人尋，可比深山花裏春。多見客來枝上採，誰知踏步又迷津。


不生一念已空空，托出須彌一箇峰，會得韶陽親切處，磬山路路可相通。


幻影浮華總百年，覺來都在剎那間，誰能見惜春光早，花柳叢中自得閒。


富貴榮華蝶夢空，休教栩栩亂心宗。紅塵堆裏能為主，蓋色騎聲便不同。


乾坤盡在筆端頭，流出山河興不休，一念回光能返照，大千沙界是浮漚。


千山萬水出毫端，頃刻揮成復自看。濃淡煙雲是誰力？了知箇裏不曾安。


情與無情一念中，未嘗舉筆處先空，森羅萬象掌中物，道在其間誰識儂？


大丈夫兒豈自乖？本來成現不安排。等閒識得賓中主，不被紅塵裏活埋。


未禮之前薦得渠，不勞更問古文殊。蓮開劫外君能悟，火宅之中本自如。


靈山會上大醫王，濟世全憑一箇方，信手拈來都是藥，管教大地得清涼。


氣衰力弱不能言，賴有維摩一默傳，但得不隨聲色轉，自然相契老胡禪。


月來相聚諸禪客，幾箇心頭已悄然？箇裏若存元字腳，依然埋沒在塵緣。


話頭提得密綿綿，只在忙閒動靜參，地一聲親見得，大千沙界一毫端。


巖畔煙霞老古錐，吟風笑月幾人知？寄懷託舌溪聲遠，說法那添眼上眉。


三獸匆匆用渡河，無分深淺出凡波，高懸佛日當空照，也是徒勞雲影過。


纔得新正幾日過，流光倏忽莫蹉跎，承虛接響終無用，悟徹根源好大哥。


箇事相承不可賒，擬思量處隔千差，棒頭有眼明如日，若是真金豈混沙？


性本圓明莫妄求，千差萬別箇中流。聲前色後無餘事，空起許多閒念頭。


萬仞崖頭撒手來，虛空撲碎絕疑猜。當場得箇知音者，可喜優曇一度開。


般若流光日日新，上林花發劫前春，枝頭黃鳥聲聲喚，爭奈時人未曉音。


聲色堆頭劫外春，桃紅柳綠逐時新，道人獨坐明窗下，撥古窮今自賞音。


幾欲藏身無處藏，心如頑石道如常，君今要識山僧面，原是當年閔四郎。


了知此際不容開，物外無心到處閒，心境廓然原不二也。歸無念剎那間，


有生有滅隔重關，無滅無生當處閒，是誰生也是誰滅，也歸無念剎那間。


突興一念是重關，放下之時便等閒，起滅不停誰滅滅？也歸無念剎那間。


徹見虛空無閉關，身心萬物自常閒，從他出也從他入，也歸無念剎那間，


一重撥去一重關，弗若摩尼本自閒，應物現形原不動，也歸無念剎那間。


老漢從來把住關，不容擬議落忙閒，也知就裏婆心切，總歸無念剎那間。


良知即是獨知時，知得知時知己知，般若無知知遍界，風清月白更由誰？


風清月白更由誰？遍界靈知無別知，觸目湛然無可說，休認惺惺是有為。


月下閒經行，步步須自起，前步不至地，後步不得起。後步若止地，前步亦不起，前後不住地，乃能步不已。吾以是觀之，足何嘗住地？足既不住地，空水履無履，空水履無履，神通箇箇具。


自笑山中人，懶散奚為趣，問時兩頓粥，困來一覺睡。細草作蒲團，碎衲為蓋被，忘讀東魯書，不識西來意。三界空中花，一真眼裏翳。離卻聖凡情，脫略前後際。如雲過長空，縱橫了無事。得失不關心，悟迷那能滯？有為即無為，無榮亦無累。去住任優悠，死生不二義。打破這重關，纔獲居山計。


君如毘耶叟，說法獅子吼，富貴了空花，功名若墮缶。兩兩不成雙，三三一如九，吾豈真文殊？良緣亦非偶。道本出常情，德業持來久，言言見諦真，字字不失守。欲步步不前，聊賡韻以後，推開不二門，掣斷綱宗紐。只用一默心，杜絕群英口，想依願力來，一見如故友。不弄雪峰蛇，不喚子胡狗，握手逍遙遊，漫看溪山走。踏斷古路頭，已出這窠臼。臥病一室中，機用恁唧溜。命徒問疾來，香飯曾借否？


嘗聞象王鳴，驚起泥牛吼，狼忙撲帝鐘，拋出破沙缶。玄機落落來，兼帶如如九，萬化繇端倪，混沌變奇偶，物類咸幻然，天地曷長久？道即心目間，德越離微守。無形本無影，有前始有後。居士識綱宗，老漢揭領紐，浩浩風雷舌，滔滔河海口。一方已白眉，千古成良友。剔脫賴金僊，俯視愍芻狗。嗟嗟逐風塵，碌碌如雲走。已踏徹底源，掀翻聖凡臼。欽哉洞然明，箇裏真唧溜。篝燈誦瑤篇，聊酬誰可否。


龍池一片雲，化作巉巖石，獨立萬層巔，令人看奇絕。幾欲飛去來，清風笑無翊。月出湖波光，天連山影碧。其間學道人，逍遙定中出。玄言留碩玟，光陰宜自惜。曾登彼岸來，濁累頓超逸。莫作雲巖看，宇宙可一息。


捏碎太虛空，萬象絕行蹤，靈明這一點，火焰飛大鵬。


眼聽聲最好，耳觀色自皎，一念絕思量，誰拙復誰巧？


色不自色色，空不自空空，乾坤一隻眼，那辨是蛇龍？


月色和雲白，松風帶露寒，法空無背面，仔細好生觀。


帶雪以栽培，春來長青草，何年得乘陰？我老他不老。


忽聞驢子叫，驚起當人笑，萬別與千差，非聲非色鬧。


殘劫遺來一怪石，用盡檀那娘生力，掀翻擲向無何鄉。纔得方圓平坦直，寬寬漫漫任雲遊。卓卓巍巍，正基得咥。善財參處即此境，樓閣門開見彌勒。


諸佛本是眾生性，眾生即是諸佛體。佛種從緣性即空，生繇迷悟體無止。故說三堅無為法，修持定慧戒為始。眾生能持未能持，當隨放生利益喜，如人欲行千萬里，須從一步而起趾。眾生相狀各不同，護生之心心無二。痛癢與我一般知，寧不哀憐方便彼。不息貪嗔異類生，一念慈悲真佛子，無邊蠢動悉含靈，秖因活己令他死。安忍欺靈損彼身，滋我無明幻口體。幻體浮脆誰得堅？百年歡樂電光耳。生死無常瞬息閒，前路昇沉難保己。改頭換面一迷心，誰識我兮誰識你？推己臨崖畏死心，及物窮源安肯弛？竊念多生父母親，苦惱綣戀輪迴裏，出溺水陸空行中，萬死萬生烏停止。復念化身菩薩眾，智能托類相救濟，寂然無苦無樂中，現乎有苦有樂事。凡夫五眼未圓明，不覺那窺聖凡體，解達性本具天真，了然生佛無彼此。頭頭返照平等觀，物物一真法界耳，須知一期果報完，是因是果無差爾。雲巖破衲修道人，揮毫所書語如是。


山中行。杖頭觸處凍雲深，鐵鞋踏破千峰頂，不用回頭戀碧。


山中住。幾番寒暑侵不去，風光自足四時天，著意尋他無覓處。


山中坐。幾度白雲空自過，孤燈圓月照松房，覺了死生之事大。


山中臥。經年縮腳巖龕破，夢裏常懷法濟人，覺後依然貪懶惰。


絕頂雲居北斗齊，雲庵老漢最先提，凡情莫測大機用，纔露鋒芒已涉泥。


絕頂雲居北斗齊，出頭天外始應提。道人活計原無著，好似青蓮出水泥。


絕頂雲居北斗齊，虛空突出露全提，群峰疊疊高低應，無限人杖帶泥。


絕頂雲居北斗齊，電光影裏以持提。明超日月乾坤淨，擬議將來三尺泥。


絕頂雲居北斗齊，幾人到此箇中提？雲收霧捲天空闊，開眼緣何腳踏泥？


水雲渺渺亂聲哮，密密尋蹤路更遙，晝夜風霜不知處，恐伊相犯別家苗。未牧


纔獲繩頭把鼻穿，謾將痛處更加鞭也。知鄉井迢迢遠，拽轉頭來著力牽。初謂


不從他性遠驅馳，寸步提持漫漫隨，幾度黑風吹濕雨，通身泥水總忘疲。受制


驀地忘機自轉頭，悄然性氣已調柔，山中水草了知足，不用遲疑在外留。迴首


閒放林間與水邊，橫騎短笛任悠然，歸來一帶煙霞晚，瀟灑歌謠不假牽。馴伏


出入無欄心自如，擬思量處更猶拘，滿懷風月人牛穩，鞭索俱忘樂有餘。無礙


野岸溪灣花柳中，一環山水翠林茸，逍遙快活無求也，軟草為氈睡興濃。任運


拶到忘懷混沌中，千山一色絕相同。風光不覺人牛處，任運騰騰西復東。相言


不須收放得安閒，脫略尋常顧盻間，散步謾歸明月下，踏翻從上兩重開。獨照


人牛處處竟無蹤，新月孤懸萬象空，借問歸源端的旨，枯椿春到綠叢叢。雙泯


這箇本來面，大千隨處見，疑擬欲承當，太虛生閃電。追之不得停，挽之以何轉？逍遙出世間，世間惟此善。問渠渠不知，咄渠渠又現，堪嗟捉影人，豈識伊真面？雲巖老頭陀，笑指箇方便。


狼狽相扶走始成。舌頭無骨最相親，乾坤不獲三光照。有眼人人暗裏行，暗裏行涉途程。可憐無據奴郎者，轉使溈山笑更新。


一箭雙鵰得得新。分明全露法王身。尋言逐句支離者。依約雲山贅賞。音漫賞音獨沉吟。一一鍼錐須徹骨。箇裏原無半點塵。咄！


綱宗總握句無偏，著著分明已現前。箇裏豈容聲色轉？鑽研不到更加鞭。灼然一笑傳千古，幸有知音隻眼觀。撥轉機關全體露，大千沙界掌中看。


疏逸無拘超出群，天涯踏遍若風雲。舉頭天外誰知已，收拾雙趺懶去尋。懶去尋，到家原不涉途程，溪聲山色依然舊，輪劫何曾有二人？


隱隱雲山知幾重？無心黃葉出溪東。沿流直上尋蹤跡，響答如雷應谷空。賓主機關總奇絕，乾坤坐斷更藏鋒。住菴臨訪皆堪羨，留與人間作範宗。


眼在見中，耳在聞中。達得此旨，當下心空。聞見不二，處處皆宗。


當機一著，那許摸索？信手拈來，笊籬木杓。咄！眼目定動是猶遲，萬里天邊飛一鶚。

