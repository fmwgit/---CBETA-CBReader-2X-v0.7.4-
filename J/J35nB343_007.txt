嘉興大藏經（新文豐版）數位版, No. B343 廣福山勝覺寺密印禪師語錄


彷彿林中逐日攀奔波那討片時閒困來臥向青莎裏醒後依然隔萬山


天將日暮鳥歸啼尋出山林竟過谿只聽聲聲頻噪晚茫然不覺又沉西


埜牛豈受直繩牽專在沙阬艸裏眠兩兩三三翻不見一齊孤負艸鞋錢


寒雲日布鎖山階蔭蔽難尋去又來幸遇微風輕掃蕩端然遺跡印蒼苔


瞻風撥艸過山巔行到谿邊甚皎然便把狂情一歇下不隨流水過前川


雲外山高水又深披星戴月少追尋無風若見垂楊舞莫向前村問信音


舉目相逢覿面觀朗然越格出幽巒明明蹄角全彰露水繞山旋受曲盤


紅日方中一見清眼非色相耳非聲頻呼幽谷連相應愧殺當初涉遠程


捕影描蹤甚日休峛山曠路使人愁而今退到無攀處地一聲迸出頭


信手曳來把鼻穿尋常緊著過山田疏狂謬道吾拘束體性柔和豈用鞭


翠擁嵐光映水流一谿兩岸好田疇初回恐犯人苗稼驀直收來不外遊


全身現在錦江邊得意童兒自儼然兩孔分明一白練何勞分外把繩牽


百花香噴染深雲青艸池塘漸漸溫不負家山時節至每餐直到日斜曛


牧久純時不待牽白雲影裏任從眠年年山下出頭放一度春來一度鮮


谷暖陽和解歲寒靈芽芳遍水漫漫何方不是東君道一味無餘任飽餐


形儀脆美笑呵呵並不違時豈用拖意欲騎來先有趣一聲麥笛過煙蘿


回頭穩步出雲霞詣路歌歡興轉奢重疊關山留不住昂然迅步直歸家


水艸均充俊不饑日斜倒影慕歸時揚鞭詠動還鄉曲到跨牛兒恨步遲


遂把鞭繩放下時俄然攃手便如癡有人問道牛何在對面忘形總不知


無影山前獨自閒和雲一片白其間於今頓脫皮毛外俗眼何曾識故顏


笠蓑高挂兩相違無事童兒絕是非啼鳥新催花滿地恬然不展俏巍巍


金井梧桐一葉飄停雲卷盡便青霄冰輪移過西峰去不見秋光水面搖


一不存兮二不容虛無一點甚難窮凄凄一陣金風起帶水拖泥盡絕蹤


葉落秋來萬樹空普天匝地起清風寥寥碧漢廓無際非是馴調作用功


萬象森羅一鑑周全彰過後影何留隨情逐見如毛者聚首紛紛喚作牛


嗥吼一聲出外緣愧乎巴掌浪為拳來朝更有山前事正眼何曾認得牷


不分異類復原由非是童兒非是牛到此分中無向背白雲明月兩悠悠


了此無疑罷問程問時隨指落深阬其中有個知歸者不待揚眉掉臂行


鹿隊羊群莫亂猜非甘力壯會能開各人一片閒田地據在威音分付來


凡聖同圜一路休丙丁尋火不須求春來處處花開苑夜靜家家月滿樓


涉罷長安路歸來出正躔谿山情坦蕩雲月炳皆然道泰不傳令時清豈用權涼回一葉落三島共壺天


衡上無錙銖權邊有重輕任持千兩至移就一般平不較泥團子惟稱耀日晶定盤原分外相混實難明


蕭疏標地錦秀麗壯嘉猷若過三冬雪能成萬古幽輕煙垂玉帶新月挂銀鉤滴露含圜相通明一概秋


宛然一缽用分外轉求何但只隨豐儉曷須苦恁麼德山拓不到臨濟太行過拈卻匙頭看還嫌一味多


休逐東流去優游撥轉行煙綸結網篆風鼓助潮聲野渡同秋碧蘆花共雪明和光常得玅無底沒深阬


執玅猶天遠捐功就位操無絃超異見有用辨秋毫展拓家風俊平彈格調高山寒雲斷處此義在甄陶


鎖斷人天戶禁封佛祖喉聖凡無出路報化有來由得遇方能透難逢必定愁昭然通此竅寶藏一時周


非在聲中巧當風一曲親洞明三際旨調轉萬家春吹入水窮處坐觀雲起辰未聞聞聽得抖出耳中塵


信手拈來用蛟龍不敢吞敲穿潭底月粉碎鏡中痕若乃除心病自然徹頂門水雲思湊泊到此實難論


物我無殊境自佗總一般窗開常寂照戶閉永沉謾周匝一光耀玲瓏八面寬當階攃手進豈礙一毫端


工夫圜得到提出定光輝能納四天下不差半粒微摝浮浮趣向救溺溺來歸魚鱉翻身過成龍帶霧飛

