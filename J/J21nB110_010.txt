嘉興大藏經（新文豐版）數位版, No. B110 護法錄

宋文憲公護法錄卷第十


如如圓覺心，凡聖本同具，何處有菩提，更無煩惱者。真體遍太虛，太虛本無相。苟一執著間，清淨且穢濁。雖不容纖塵，未嘗離去之。有如水中影，影像本現前，眼耳與鼻口，無一不具足。若使善泅者，捕影於水中，汪洋茫渺間，見水不見影。我身元是佛，不待登圓覺，苟欲求證時，即無能證者。此為上根人，談此無礙法。肇師大方便，勸人真正修。修之果何為？孜孜在三觀？庶得袪愛縛，超出生死海。前言本非實，只此可依據，竟登涅槃門，非真亦非妄。此以何因緣？萬法本空故。

