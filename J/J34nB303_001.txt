嘉興大藏經（新文豐版）數位版, No. B303 燮雲璣禪師國清無畏堂語錄


同條生也行藏別騎聲蓋色何殊絕折得花枝當酒籌和雨和煙弄風月點即不到大巧若拙驀拈拄杖云殘紅滿地無人掃盡是行人眼中血


門前剎竿阿誰起倒弟應兄呼舌大口小無數聲光藏不得霜前雪後隨風掃借問從上白拈而今竊得多少


白浪堆頭下一橈九良不在洛陽橋千紅萬紫傷春別楊柳迎風舞細腰


咄還曾見佛也未策起眉毛艮其背三十二相印文彰東土西天點畫碎字經三寫烏焉成馬眼見如盲口說如啞者也之乎調不同風從虎兮雲從龍


趙州和尚一日因僧辭行州曰甚處去曰諸方學佛法去州豎起拂子云有佛處不得住無佛處急走過三千里外逢人不得錯舉曰與麼則不去也州曰摘楊花摘楊花乃頌云


不畫娥眉不點唇朝雲暮雨示全身風流只在抬眸下莫向雨雲深處尋


大慧禪師偈曰真人十八界元空三十一人同姓呂分散游山各占山三十一人又同處乃荅云


一塵纔起蔽晴空奮怒那吒撲帝鐘聲遍大千無覓處眉毛廝結焰爐中


楚王城畔水東流倒嶽傾湫遍九州家國一時淹沒盡不知誰箇樂春秋


楚王城畔水東流一滴曾將四海收分付煙波船上客不須重下釣鰲鉤


秦時轢鑽八面無邊畔擬議犯鋒鋩顧佇隔天漢莫回頭直下判天上月圓人間月半咦休錯看以拄杖頓地云嶮


去去天涯任所之莫將霞岫作雲夜深月落千江泠最苦蘆花雪覆時


空劫迢迢絕去還腳頭腳底鼓波瀾百城煙水渾閒事斗轉星移君自看


廓矣無為法帝堯德音不必八音調萬邦垂拱平章事更有何人佩寶弨


捉得山雲當白牛等閒騎出古皇州無端又入荒苔裏踏碎寒潭滿地秋


箇是誰家兒全身委荒草面目太憎生色聲何處討五內悉洞然萬有任潦倒曾經歲月長那知天地老回面看寒月皎雪上加霜倩誰掃


大哉生死場行行解脫路折旋俯仰間華雨漫空澍不用獅子吼不作象王顧百千三昧門一時齊露布金剛般若性萬有如如具懸崖撒手時何必重分付不從有相生肯向無生住父母非我親乾坤一大寓南詢五十三大地無寸土進步非近遙迷隔山河固毋坐涅槃城毋滯白牛輅乘御以風雷卷舒莫回互


大功不宰大音希聲兩儀程範萬有干城匪土匪木如玉如金天曉不露夜半正明風不必疾日不必新干戈競作坐致太平粉骨碎身人不識改頭換面太憎生圖書出黃河清漏洩羲皇夢裏春


袖頭打領腋下抽腰不藉尺子豈用剪刀針鋒上事起鳳騰蛟入水不溺入火不燒凌跨佛祖睥睨唐堯雲行雨施萬國來朝長安人失命一箭落雙鵰


若箇臨風一著先杖邊還憶老南泉一回飲水一回噎泠煖深深只自憐


何處曾聞折竹聲棒頭喝下示無生滹沱源本溯流竭有祖風規獨力行直道馳驅多忤世徽音孤操若為賡風前賴有克家子調別宮商集大成


昔年此日告寂時無聲三昧幾人知今朝一字關重闢顧鑒從教析髓皮玄要主賓渾莫問生前死後路多岐翻思斷臂安心事恩大難將頭腦施


以時拈出阿師真看得分明猶隔津心月孤圓頂後相靈光獨耀劫前春八風起處全身現一句當天群象賓珍重參玄無上士莫將家崇作家親


今朝七月二十二萬峰重演第一義不得覷著眼何歸擬欲聽時聲不在十手所指秪者是點著便轉休擬議搏風捕影可憐生旋乾轉坤露肘臂看破文采未彰時普化振鐸入闤闠


昔人去時是今日情與無情眼光失雲愁霧慘草木枯堪悲二五不成十真人無位何所依大音希聲誰取則室中幸有瞎驢在濟北家聲曾不墜跨灶不必金剛圈本分草料時吐出昨夜臨風鳴一聲四聖六凡齊失位


禪如大海師量然一滴打盡法千古言下知歸大音寂滿眼黃金如糞土三年漫道眉毛結千載誰撾塗毒鼓道不孤起德有鄰閒把虛空闕處補


三千里外鼻相拄翻轉面皮毒如虎乘風不必肆予奪揖讓無失主中主玄路相逢達道人雨雲交作風雷生雲收雨散復天日歸家同步不同行起居不在深巖谷知識追尋徒往復不二門開家室現四壁蕭然如我屋開口語言一無味沉思諦觀如不會情忘言外旨難忘何時復得沾霧霈


何處西風起吹亂白雲閒思遠心無住情忘夢越山泠眼同看月憂深淚獨刪霜飛驚木葉水落澗潺湲回首夜色倦多是路間關


同聲別調時幾何夢裏惺惺事憂喜丹丘海陵天一方水濕地堅無彼此逝者如斯莫可追素位而行猶可止劫火洞然空不燒陵谷變遷義不徙嘯月耕雲活計賒從來大道平如砥行行莫訝乾坤窄伯陽元是柱下史


故國家山問白雲無陰陽地孰耕耘幾回夢裏論情思話到傷心不忍聞


心空境自靜何事入雲關為愛黑甜好不惜白頭閒風前鑒定水絕處問愚山秋聲今夕作春色幾時還爾聽風雷動我抱石頭頑


夢回歸路滑倚杖復逡巡地僻疑非世巖寒遲見春只知身是幻那識法為親家室今何在他山有故人


國清濟北家風別普化璣僧鼻孔同莫訝渠儂貧徹骨秪緣活計雨雲中


慶喜風規素所欽命承還復自沉吟茹荼飲水慚源本誰道能銷升斗金


憂道憂貧兩不禁沒絃琴上有知音惡衣惡食敢云恥忘法忘人愧影衾


青州衫子人人具何事臨機費剪裁莫謂秋來不堪著雲移風動自徘徊


與奪繇來濟上風星馳電掣許誰同一珍在眼千光蔽漫道重論蓋代功


先師寂後久不食觸情舉目空相憶苦辣甘酸只自知小子敢曰懷刑德老去翻思濟北言欲求一頓何可得別峰忽見不思議眉毛剔起眼光黑拈一放一非好手破有破空何得失儂家兄弟嚼著不齒邊畢竟承誰力趙州昔日見南泉秪道鎮州出蘿蔔


嘗聞直心是道場有大經卷一塵內彈指破塵出經卷偏圓半滿離文字森羅萬象熾然說晝夜百八不思議天人群生悉蒙益離心意識觀光義經行宴坐莫安排無位之位絕向背親親仁民君子心一珍在眼千光蔽同塵和光任卷舒漫云理極忘情謂


一聲地風雷起大地山河悉仰止出頭天外覓知音三段不同入泥水從前知己反為讎擲劍揮空截眾流魚龍驚悸星斗寒相將撥火覓浮漚浮漚生滅曾無定打破虛空申一問何緣得到與麼地歸家教子發其憤丙丁離壬家風別意不在言忙吐舌儂家廓矣事無為此義幽深不能說


經史非吾事聖賢吾所師開卷見風骨竟日亡寒饑雖未獲朝夕時或一思維思之不能已魂夢相箴規覺來觀動靜容止知為誰今朝對天日草木生光輝乃知千古下莫能掩神羲如何讀誦者規規挹言辭男兒百骸具五體職高卑苟不政作止肝肺復何為作止人各異心地詎險夷未能齊得失形影相參差翻思悠悠日觸目興感悲賴有至人近況復文獻齊吾道如未喪光復應在茲


明月連車載清風平斗量價直渾莫問只要同肝腸肝腸誰不同他山米有蟲等閒輕嚼著痛絕亂雲峰江漢從君吐珍重齊變魯寄語李將軍浣盆何似虎


初三十六人中雄熨斗煎茶銚不同氏族姓名齊露布賺他寒拾舞春風


昆弟十一人四兄采蓮去夜深不見歸怒把虛空茹笊籬木杓盡徬徨井索錢索欲斷腸教外別傳無處著豐干何地覓行藏


放出波羅提木叉臨風打鼓弄琵琶謾言古曲無音韻珍重門前鱉鼻蛇


幾度風前獨掌鳴生緣佛手寂無聲而今驢腳疲筋力臥看東山水上行


一塵起大千收載華嶽而不重振河海而不浮示平等以化育道廣博以踐蹂淨穢無染夷險自由居卑處厚穹蒼是儔


逝者如斯隨歲月流濯纓濯足自取之尤無涯至澤匪器莫酬平高就下玩彼浮漚


乘風出帶雨息事有必行之威國有不犯之敕處闇室而愈輝臨歲寒而增色爍功德林成法喜食育德含光不資餘力


總造化功布陽春德出沒卷舒騎聲蓋色摧花柳容成草木實飄蕩乾坤纖塵不立


君子不器宗廟以器簠簋瑚璉各事其事至矣上天無為而治雨露以滋霜雪以被嗟爾匪材莫之所制俯仰乾坤巖谷是寄


家在萬山中人行百花裏我惜未開時彼愧無知己無何風雨作紛紛逐流水水流去不還花落何所止寄語老瞿曇珍重拈花旨


迥出千峰外凌風曉夜開何事無人到空餘雲去來


顧鑑寒心骨源從何處生根清塵自遠不必事佳聲


誰別宮商調臨風作梵音一心同木石沒齒示無生


徇器投機事盤空踞地時居深流自遠任運在無私


山中無曆聽花開昨夜巖梅帶雪回為問東風何地發長安曾謁主人來


熱中何所發隨地破無明日下猶慚德風前絕謂情孤輝不自許寂照若同聲千古付短夢子其待長庚


日月麗天宇明德八極周亡何罹薄蝕家國魑魅遊昏衢不忍見終夜惟百憂翻然忘孤潔分身事膏油所慮賦性烈未能隨世流何時天日復與子歸林丘


野人何德自天祐劍刃上事俱濕透入泥入水思古人打風打雨忘昏晝枕簟恥我澹知遇乘流幾欲飛騰去床頭賴有舊浣盆依依寤寐蒙霜露夢回眼底月三更映物舒光絕謂情不知天地為何物但見銀河星斗橫目前何地不堪耕遊子毋勞甓作鐺擘浪魚龍休滯水萬方此日企昇平


誰道此山無路行杖頭鳥道草不生十方通貫雲交互男耕女桑高下平十八解上家聲舊背觸俱非活計新一舉四十九化境左來右去風泠泠更有一回堪笑處李陵元是漢朝臣


何處無知子來此無路山多見冒險者十征九不還終年冰雪積一道虎蛇環獅猊踞地吼猿鳥傲天頑魔乘風化物鬼逐影承顏易為御險惡何以攝陰奸更有孤危處智力莫能攀苟非達起伏殞命須臾間固為泡幻質應思亭育艱行矣勿多慮夢破境元閒秉爾直心劍斬取無上關


仰承高厚擅煙霞秋事松風春事花開鑿昔年慚禹力通方此日聽浮槎鶴歸夜破唐虞夢雲出時留巢許家牧子幾回迷去處臨風徙倚暗吁嗟


祗在見聞間登臨不等閒情生玄路斷本達天真還但有風堪繫而無門可關夜來何處火燒得石斑斕夢中雲月任閒忙雨過猶憐雪上霜百草頭邊開隻眼風前步步不尋常


無勞事典墳非色見聲聞曉起牛兒放行行入亂雲此山外何物我生莫之適少小大依怙忘年覷破壁頑癡何所為食飽弄雲石雲石性幽閒因之久莫逆時或一咀味雲淡石多骨猿鳥學我為舌大口門窄


咄哉沒意智孤高何所為泉石終年味煙霞那日離群動尚開化一身徒委蛇匠師獲材質堂廟可支特草木時剪伐而後發生機如何要津斷斤斧莫能施


奕世恥浮名禍嬰泉石癖家無升斗糧座滿煙霞客智識久離別語默非干舌身貧草木同任重馳驅拙多因質魯頑豈謂事孤絕寄言有力人隨方任開闢


山居朋舊遠惟子日相親去住勿多念始終惟一心宜堅深邁志無挹高尚名市朝休踐跡鸞鶴可俱行夷險道為任饑寒未是貧靜觀元化理多從絕處生行藏匪思議出處自天真孤蹤欲相襲乘風緩半程


乘虎何方去風高草木閒耳中雙澗水眼底幾重山饒舌有多許松門尚未關


憶昔得見時時在風塵裏慧劍笑談施斷盡生佛理回首宇宙寬行行覓知己相從十四年如印印空水空水有文章瞠目不見底點晝無定法觸處旋嵐起明朝欲歸去意不在桑梓拜手話別離無一言舉似


三年已前曾露布而今更不重指注穹窿日冷石梁危杖頭腳底無回互


三心已盡羯磨日一字難忘教授時證得淨空成底事草鞋夢裏白雲遲


七年法愛異尋常一句傾心未敢忘斯道不分年長少惟君直下析神光


末後一句凡聖罔通說到行到彷彿不同今朝如說而行去知己無勞憾曉風


臨岐把手與誰同調別塤箎笑語中心眼聲光不足惜知音遐邇自同風


得生一里地而無時與俱同師十四載相對語默愚時或承辭句謙愛益慚吁想於钁頭下箇事未荒蕪我行勿多念其念師法孤


此中無人到到者莫能住自來幾日間寒毛曾卓豎不惜無舌口不辭無臂手觸著與磕著痛癢今何有


一聲地本無生三際踏翻何日死無端石虎夜嘶風驚殺寒鴉八九子


持空而出危滿而回心華碩果唯爾培哉


裁制有從卷舒自我坐臥經行履冰蹈火


踏毘盧頂以心地平大千沙界起自一塵


品利物類以剛以柔出彼智頂與塵勞儔


立身不屈持滿不溢足下無私升堂入室


節操其風空洞其內粉骨碎身清白不墜


彼恃其鋒爾秉其直龍兮蛇兮是誰取則


玄路鳥道實踐躬行一失其步草木成兵


自入東山門不識西山路行行求比鄰手足莫之措


山近秋來早居深日照遲孰云天地別端的我如斯


昨日紅塵中今朝白雲裏紅塵與白雲紛紛何所起


家在白雲裏不見青雲客昨夜鶴歸來報道寒泉碧


我有青州衫威音那時作為舞春風多秋來不堪著


此生何所有病懶日為儔青州衫子破歲晚莫之修


涉彼曹谿源濯彼曹谿水寄語曹谿人莫向曹谿止


生身貧病裏復履饑荒年可憐禪悅味零落草鞋邊


客是何人主是誰尿床開眼足堪悲香嚴略自較些子逐出家親使賊兒


病叟自言解忌口問端十六從何有東君化母若知音萬象森羅須倒走

