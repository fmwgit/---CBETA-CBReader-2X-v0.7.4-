嘉興大藏經（新文豐版）數位版, No. B386 遠菴僼禪師語錄


歸去來兮紫芝將老胡不歸既于時之不偶復遲暮之堪悲慨遺風之不墜維古道之可追審前修之去就驗今人之是非髮星星而垂白雲冉冉以侵衣泛滄茫之野水盼蜿蜒之翠微花迎鳥送舟趨岸奔風清蘚徑月挂松門茆茨尚在幽侶猶存草菌敷座瀑雪盈樽仰松風而洗耳俯溪流以照顏晝葵餐而易飽夕雲臥以相安萬境虛閒而自若勞生擾攘兮不關物同霜葉之浮脆世亦漚電之等觀代與人以遷謝時無往而不還日怡冥漠而酬酢身惟闃寂以盤桓歸去來兮薜蘿深以堪遊鹿呦呦兮啣艸鳥嚶嚶兮相求披玉軸而對月拾瑤艸以忘憂嗟時芳之陽艷栽白藕之盈疇春風颺笠秋水浮舟情枯竭兮少室心淡泊兮丹丘坐無塵之白石漱最潔之寒流探清境以絕鄰亦吾生之甘休已矣乎息影空山忘歲時身共浮萍何去住茫茫江海擬安之朝露不可玩石火豈能期憎愛心兮既盡何稂莠而耘耔倚太虛以嘯傲攬雲霞而賦詩洞古今而無間懸日月以何疑


陶公運甕敬姜手績勞則以思佚則多失相彼華門秉躬匪懈既為釋子不勤奚賴廢寢忘餐殫精盡力於道尚虧況或弗及皇皇六度精進居一鋼煉其心銕鑄其脊英不宵眠英邵武脅不至席脅尊者百丈垂老不作不食晏安鴆毒胡可染習喪志隳功迄無成立緬想前賢世出世間苟樹風規身不敢閒爾眾不勤實由我惰不以身教耳猶風過種種其髮衰暮之日鐘鳴而起鼓寂而息此何為哉首眾之責勉強支持慎母予恤


孔述金人三緘其口莫謂無妨終成禍藪佛誡十惡口有其四斧在口中言不可肆雲居有言十度九休恐無利益反招其尤古聖與賢豈不便便何為於口若此慎焉興邦喪邦由於一言禍福之樞休咎之源善逝說法尚待其時非時而說皆為剩詞苟非其時有口挂壁何況訿議發人隱慝多言多失慎口則吉寧拙於言毋浮於實宰予子貢四科優許望諸顏曾天淵相距若魯如愚其德之腴道傳千古光被萬區嗟嗟爾才奕奕華美口不容物璧瑕珠纇刮纇磨瑕聿為至寶鑒我芻蕘是究是討


箕陳洪範五福六極優柔不振太剛則折子路兼人孔子恒抑項羽叱吒烏江自殛強項使氣皆非美德英才之累賢者之疾三毒之害嗔火為賊是用忍波濟以慈澤忍之為美其美無匹不展一籌能卻怨敵化暴為仁轉怒為懌如其不忍禦火轉烈延野燎原不可遏絕功頹九仞忽於一時噬臍莫及前好並遺淑人君子可不三思勸爾高明勉之戒之


維此靈根惟堅惟貞非雕非飾異彩自生相偕黃耇丘壑怡情受天之錫與几並榮


骨秀稜稜耿介不群敲風打雨指點煙雲杖國杖鄉大椿同春玅共蠟屐安若蒲輪


溪山之下幽賞閒心相將偕老嘯傲古今


太虛無形至道無垠沿及法季象教乃神黃金一國塔樣聿新禪師遺命埋骨普同春山雨綠秋樹霜紅浮漚等幻萬化歸空父作子述罔敢勿舉永言厥初功存啟宇震大雷音普大法雨山何高高水何湯湯惟師道德並其久長後人為之於師何傷履歸西天諦流東土不有不無茲理可悟密密之藏呵護終古

