嘉興大藏經（新文豐版）數位版, No. B470 天一悅禪師語錄


一睹明星眼界寬大千無處著羞慚分明雲散家家月枉受深山六載寒


一自拈花微笑後是非泛濫到而今而今分咐同流去不飲從他酒價增


日暖風和萬物新桃花爛漫動人情靈雲自是眼皮薄一見橫身隨業坑


子胡一隻狗咬殺天下人三頭六臂客過此亦喫驚


萬法歸一一歸何漁翁江上釣煙波蘆花兩岸偷開眼戲水鴛鴦遠避過


參禪須努力努力若軍敵敵退若平時方能輝佛日


參禪無別法要在自承當直下承當了山河盡眼光


參禪宜盡情情盡自分明纖毫情未盡打入業識門


參禪無間歇間歇失時節坐臥經行處總教如鐵橛


恒開清白一雙眼日用分明驗假真接待湧泉渾不倦四來雲水沒疏親


智鏡圓明光普照海天空闊絕邊涯收歸只在毫端內洞徹幾微永不差


有無不立絕差殊定慧圓明理自舒三喚三應猶是妄施為運用本如如


覿體分明無向背堂堂不昧有來由穿衣喫飯如能委一切時中得自休


湛湛青天月自明大千沙界露全身但知撲落非他物始識縱橫不是塵


為護法門並護僧個中消息有來因當年曾受靈山記今日光明耀祖燈


聞聖聞凡皆是妄離聞離見亦非真聖凡聞見俱無著日用堂堂得自親


青山綠水西來意翠竹黃花古佛心遍界明明無隱覆莫教放過別推尋


聖潔曷嘗凡不潔聖凡一體本無別若執聖淨壓凡塵敢保維摩事未徹


父母未生前面目頭頭覿面沒疏親直須保任常清淨莫更從人辨假真


越聖超凡一著子施為運用總如如但能一念常清淨珍重不妨鬧裏居


溪中有魚山上有鳥更要山僧吹布毛闍黎猶似自顛倒


總無別法與人傳拄杖一條接有緣分付吾徒親受手撐持祖道永綿綿


四大本空五蘊非有菩提無樹懸崖撒手震撼河山地中獅吼一師塔頂圓光不朽咄

