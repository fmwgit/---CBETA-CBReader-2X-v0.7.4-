嘉興大藏經（新文豐版）數位版, No. B384 憨休禪師敲空遺響


鐵牛倒跨祖庭秋塔勢崚嶒汝水頭點破虛空懸慧日撐開天漢瀉元流深培鬱密松千本直指橫斜月一鉤風穴家聲千古在兒孫蟄蟄起宗猷


嶙峋古塔聳山隈繡石橫碑半綠苔郭外煙雲開復合嶺頭明月去還來傍城流水機猶在充黃金世莫裁八面無門空廓落年年春到自花開


和泥合水入廛來倒嶽傾湫震法雷大地懽承新雨露靈芽喜茁舊根荄塵塵凈滌空諸有剎剎咸滋遍九垓故教密雲彌布遠普天化育躋春臺


汝海韜光歲月深時瞻綱紀肅叢林鶤鵬乍徙凌霄漢天馬猶憐善古今手毒擒龍追電影機先陷虎迸雷音濟宗此去唯君辰消息何時慰素心


久惜秋霜志莫嘉深潛汝海混龍蛇翻身破浪伸頭角奪食驅耕見爪牙踏殺神駒推馬簸雄吞佛祖讓勤巴鐵牛機峻家聲在祖道絲危賴作家


陷虎擒龍世無雙銅頭鐵額盡心降全提正令雄三楚倒握吹毛奠九江末運流中撐砥柱虛空背上立標幢可憎格外鉗鎚辣攛掇牛兒尾過窗


參禪無妙訣只要生死切一句子話頭常提無間歇拔卻腦後釘扭出虛空血漆桶夜生光笑倒乾屎橛


參禪須猛利不是小兒戲一口氣不來知向何處去趁此色身強早辦前程計豎起鐵脊梁心空取及第


參禪莫散誕麻繩著水蘸長劍倚天寒只教命根斷跳過金剛圈嚙碎鐵酸餡佛祖生冤家大事無不辦


參禪須融豁勿墮山鬼窟板齒上生毛虛空裏揣骨地忽一聲似賊入空屋捉敗老臊胡眼子烏律律


參禪勿拘絆腳跟要穩當照顧主人公惺惺常呼喚澄潭皎月輝猶是生死岸瞥爾眼皮穿眉毛橫額上


參禪怕掉舉只要偷心死縱與理相應禪河窮到底打破鳳林關咬人是獅子俊哉丈夫兒只合當如此


參禪休比寶都向外邊討閑地口吧吧終日說恰好一朝病臨身工夫不濟了從頭驗將來說食何曾飽


參禪立期限貴在端趨向莫落無事甲勿墮在昏散譬索赤水珠得者須罔象鼠入牛角時自有個倒斷


參禪絕對待不立中內外月影散千江事事應無礙除妄重增病治心更大害疑情常現前一真超法界


參禪勿固執究竟非所益無心隔重關從緣薦得疾鐵牛過窗櫺尾巴綿綿密耕破舌頭皮參學事纔畢


參禪須是絕言詮切莫尋行紙上研此事若將文字了因何教外說單傳


嗔拳熱喝是良模那個男兒不丈夫直下分明須薦取休教待兔守枯株


綿綿密密絕中邊綻出紅爐火裏蓮彈指果能親覷破善財依舊閣門前


個中透脫最為難一念回光好自看喫飯穿衣如會得現成公案不相瞞


決策死生志貴堅鉗鎚惡辣莫相嫌驀然漆桶掀翻了遍界春光遍界天


披緇何幸入金田當自精勤痛著鞭若也因循消歲月將心待悟到驢年


莫學諸方口鼓禪調虛弄舌枉徒然磨稜未得偷心死只恐閻羅筭飯錢


蒲團兀兀坐如癡恰勝承蜩有得時絕後再甦君自信始知到底不吾欺


立志參禪膽氣麤經行纔罷又跏趺試看昔日瞿曇老彼丈夫來我丈夫


擔板禪和實可哀蛇頭死攥手難開點胸點肋由堪笑病入膏肓救不來


山前一片古荒田拋置於今孰計年不向這回親下手菩提慧果幾時圓


一把陳年鈍钁頭朝提暮挈幾曾休祖翁不是無力要假兒孫苦處求


故園田地久荒蕪立志殷勤道不孤野草閒花都鏟卻勝他面壁嘴盧都


古今托缽是良模道際時艱未可圖要不挨門並傍戶須從實地下工夫


渠儂活計钁頭邊舉起分明用去玄把柄信然親拾得從教榛莽化良田


種田博飯古人儔一粒須彌訓有由莫問他生招後果何如此日免馳求


大用現前幾個知通方作者自忘疲有般避懶偷安客見說開田早皺眉


平高就下密綿綿把住放行意卻便只待到頭方歇手消露地始安眠


瑞草靈苗總莫留休教野父起耘愁大千索盡都掀倒只得虛空笑點頭


實地工夫好用心钁頭舉起莫沉吟人人具個超方眼下手分明入處深


眉毛廝結要收功鐵額銅頭氣宇雄奮迅一聲齊著力大家各自顯神通


要從本地見風光斬草開荒法最良不是一回白汗出爭能脫體露堂堂


百丈開田落賺他長伸兩手事如麻爭如興福無機智開罷田園自到家


平原沒種種高坡壁立孤危意作麼八字打開全體現腳跟點地總非他


手眼通身伎倆高山窮力盡吼金毛田間人數知多少不許仰山更插鍬


祖意分明在目前钁頭到處是青天鈍鋼打就圖明體穵到威音那畔邊


闍黎不用苦嘍哪放去收來是甚麼田地者回親踏著木人撫掌笑呵呵


荊棘叢叢盡坎坑故教火種與刀耕钁頭尖上輕翻轉大地山河一坦平


力倦神疲口懶開揚眉瞬目手難抬話頭舉起端身坐切莫將心待飯來


開田自是苦禪和道者家風不恁麼莫謂富嫌千口少從來貧恨一身多


過量人中第一流鮦陽傾蓋海天秋昂藏氣宇吞今古凜烈光芒射斗牛晦跡潛鋒甘自伏經天緯地許誰收知君得便為霖雨佇看風雷振九州


多年習寂向岷巒杖屐曾過隴水寒鼻孔龍吟枯木實頂門眼瞎髑髏乾卻離文字當機薦拶碎虛空背面看誰得似君垂釣手常將苔綠坐林湍


現成公案日施為個事分明更問誰縱步隨方全體用橫肩一字兩頭垂後先貫徹何拘定左右融通任轉移瞥爾到家休歇地渾身白汗似淋漓


不存玄解侶蘊玉養靈胎電激通神用星飛絕點埃山容知雪盡鳥語覺春來唯有摩醯眼如何秪自開


稚素迥然志莫偕中懷嚴冷膽崔嵬江淮歷遍尋知己汝海從遊暫曝腮繡谷閒花隨爛熳長松幽徑獨徘徊養成頭角騰霄漢只待春風起蟄雷


不遭黃蘗棒焉契老婆心寧教石穿杵勿為氈著針窮源求致遠得路入須深頭角如成後何愁不沛霖


行行寶樹界金繩祖印高提幸偉人鐵棒敲穿獅子骨藕絲牽轉漆崑崙雷崩電擊聲光振草偃風行德化淳個事不知誰委悉秋空又見雁來賓


華衢錦陌道無窮觸著翻然在己躬聲寂何妨喧鼓吹色空豈厭雜花叢宵連絃管家家月袖拂羅綺處處風直下了明真面目魔宮虎穴羨英雄


叢席弘開汝水邊觀光花縣簇瓊筵指揮萬象唯標準利攝三根有化權曲引鉤綸離巨浸傍通鳥道入重玄須知就裏隨方便卓爾真規自宛然


孤峻門庭孰可齊頻瞻麈尾露端倪籠中縶鳥開金鎖影外神駒送玉蹄白棒一條推獨步青萍三尺賴單提靈光炯炯輝今古堪笑空然太乙蔡


道價崇高獨擅場良由格外事非常荷沉碧沼魚吞月秋染丹楓葉醉霜昧寶傭兒沿街乞迷頭蠢子逐風狂誰知得義塵中妙轉位迴機振祖綱


憑將門戶潑天開倒嶽傾湫震法雷衝浪錦鱗燒頫尾迴途木馬出寒灰珍柯秀聳炎中宅玉骨香清雪裏梅世出世間無別法酒樓肉案不須猜


顛拈倒卓任施為拋向當陽共要知熱喝嗔拳元無隱欠躬合掌幾曾虧單刀直入根猶鈍疾燄遄過鷂已遲若是英靈超邁者當仁誰肯讓於師


銀箏低壓簇金藍法界無邊好共參玉琢螭文終喪德魚吞香餌只元貪男歡女笑情何限犬吠驢鳴個自諳多口阿師頻漏逗人天千古仰司南


心傳內院與麼來喜見毘藍又降胎旭日晴光輝萬象壽山高聳碧崔嵬


父母非親誰最親穎川歸去重天倫芒鞋莫倦重來路踏斷鮦陽浩劫春


欲寫離歌送爾行陰森灌水囀流鶯分明一句無私語只要檀郎認得聲


去年花裏喜逢君今值東風客意勤歸到家山田地穩鐵牛耕破嶺頭雲


簇簇金輝照法筵靈根培在劫空先等閒觸著娘生鼻自有馨香遍大千


蒸蒸香氣襲園林觸處照然鼻祖心堪笑遊蜂情未瞥枝枝葉葉外頭尋


破衲穿來秖自知渾身是眼得人嗤針鋒不露隨方補一線纔通日午時


內外精瑩絕疵瘕常光凈土莫週遮靈臺一點通明處只在當人捩轉車


衲僧活計山常流任運隨緣絕世求鈍钁磨成鷹嘴樣山田開遍不曾休


透徹離微向上機眼聲耳色不相違翻身搋破狐疑綱萬里晴空一鶚飛


亂雲堆裏結茅菴放下身心細細參一氣不來何處去急須捉敗老瞿曇


翛然寧謐未充和猶是無風匝匝波大死一番須打徹太平無象始謳歌


雲門普字絕囊藏覿面全提好廝當萬里青天三十棒恁渠舉似向諸方


恒心唯士獨為能道本無修絕愛憎鏡樹只知勤拂拭盧能爭得紹傳燈


必定其中意作麼眉毛剔起見淆訛一期正句翻然透新婦元來是阿婆


多處添些卻有由聞聲見色莫他求須知甘露堂前事渭水滔滔日夜流


了無可了密綿綿漆桶光生智鏡圓照破娘生真面目烏龜騎象過西天


睿智虛靈不宰功從教夜半口輪紅饒伊會得蘇州話也是闍黎飯後鐘


深淵澄徹露形儀萬象森羅照不疲生死岸頭牢著腳休教打濕兩莖眉


法何曾法蘊真傳向火蠟人薄處穿三頓喫來黃蘗棒笑他馬鈍磨磚


通方作者確然稀箭拄鋒前第一機鐵壁銀山都透過黃梅夜半始傳衣


萬行圓修是普賢久長難得道心堅苟能日用超方便腦後須彌遶大千


無位真人赤肉團面門出入不相瞞虛空拶碎知端的萬壑松聲寶月寒


明得心來到幾時現承公案好提持搬柴運水尋常事只是頭陀自不知


坐斷淆訛一句子懸崖壁立勢崔嵬只須拼命承當去撲地虛空笑口開


一喝圓收五教齊電光影裏脫筌蹄闍黎若省無他事靈木迢然鳳不棲


學道先須辦肯心磨礱功到杵成針添瓶酌水須當薦勘破機關陷虎深


槤槌舉起識端由道絕功勳豈用修一擊頂開正眼罰錢出院始風流


六窗虛寂靜沉沉皎月當空絕暗昏萬象齊輝無隱覆大千沙界現全身


身心放下莫辭勞桶裏鍋邊眼獨超異日凈瓶如趯倒潑天活計任伊曹


欲知寶所在爾躬劍掛眉間氣獨雄驀地翻身能裂破從教血濺梵天紅


趙州無字久云參曾向南詢五十三杓柄短長如會盡魔宮佛界任癡憨


南嶽菴前磨已久獼猴背處鑑無殊而今撞著東平老撲破還他體自如


特地孤標迥出塵外明高節內虛心青青翠色凌雲上不待風吟自動人


發足參方志可褒戒壇首獲掛緇袍纔看眼插穿眉劍已喜胸長蓋膽毛向火蠟人情未瞥追風木馬見先操涇川此去寧親老菽水回當顧灞橋


心期滿處現慈容覿露堂堂是此宗撲倒終南山色古霜天夢破一聲鐘


傳來鷲嶺一枝花攪攪叢林事似麻若是克家真種草密嚴豈肯亂胡搽


剖破微塵出大經莫將義解假惺惺未明調御機先旨爭拔金剛腦後釘故紙何年鑽得透禪鋒直截豈消停當陽一句如相委到處春山入眼青


蘭生幽谷最為良雖處無人亦自芳但得雪消春到後管教氣味遠馨香


推致其中莫住中曹溪一滴豢成龍直教平地滔天去好待春雷振祖風


南方歷遍更求安三界唯心語甚端興善不能無指示眉毛剔起自家看


寂淨玄微早不中昱如杲日麗長空當臺已掛秦時鏡理事分明有路通


一性圓明好自修心中了了更何求言息無路機關絕歸到家山即便休


盡說峨嵋有普賢是人曾不到山巔象王鼻孔撩天甚好囑奴兒莫亂穿


鮦陽隨侍人關中鐵脊撐撐氣宇雄異日眉間寶劍脫爭教血濺梵天紅


祖意西來會也無莫教待兔守空株撩天鼻孔娘生就那箇男兒不丈夫


密印無文佛祖傳臨時須薦在機先翻身拶碎毘盧藏看取心空及第還


脊梁豎起若癡呆鐵壁銀山好廝挨驀地虛空齊迸裂頂正眼自睜開


參詢千里志非常佛法何曾不舉揚移瓶拂几君須薦那個人無腦後光


月穿潭底水無痕佛法分明舉似真直下若能親打徹方知一體是全身


雲水紛紛聚首來爐頭無炭苦撕挨驀然豆爆寒灰也臘月霜天打雪雷


大家相聚喫莖虀要見古人赤手提滋味一朝親嚼破蟭螟睫上放須彌


禪家未道少兒孫皂角燈心舖面存縱據虎頭收虎尾也須一棒一條痕


閉門打睡怯冬寒豐儉隨家適自安折腳鐺煨瓔珞粥任他窮漢肚皮寬


熱鬧門庭不肯去團圞這裏守寒灰星兒撥著瞋機發白棒籠頭亂打來


金鱗破浪出南塘戴角擎頭氣宇昂虀甕肯遭渠毒手歸來還許別商量


別去春秋見六更曇花競發少林春總持賴有聲光在誰是傳燈繼起人


牢關把定不通風豎亞摩醯志獨雄鞭起鐵牛千嶂裏莫教孤負老沖翁


戴角擎頭勢已雄出林好去起腥風溪山雖是云韜晦要使滹沱正脈通


草鞋緊峭出南塘腳下無私任爾行勿謂溪山稱快足千觔擔子要承當


芒鞋緊峭出西秦一路秋風送爾行此去直教吞佛祖歸來返躑始相親


昔年相聚在眭村戒月初圓赴薊門此日歸來尋舊隱好明祖意報師恩


苦志隨吾已數年更加精進密綿綿臨行一句須珍重異日歸來了勝緣


佛法分明了無多全憑智刃伏群魔愚中自有安身處莫學仙人爛斧柯


赫赫遙光慧日昇高林始旭映松門照開大地千山暗爍破群生濁劫昏


驀然一撞頂門開絕處逢生會醒來果是丈夫皮有血還知痛癢要深培


諸相皆虛萬法空毛端那許證圓通假饒直到無疑處者裏還須問爾躬


二月春光景媚妍分明祖意草頭邊此回腳下須親薦透徹心宗達本源


孤標卓立迥超群棒下無生絕見聞職滿辭吾歸去也隴山深處臥松雲


布單賣卻下南方煙水百城路渺茫此去草鞋跟要斷莫教錯過好時光


林泉寂靜足優游歷志他山未肯休何似白雲深密處飽柴飽水度春秋


閱遍琅函肯歇心投身休老住叢林圓明一點無藏覆日用頭頭貫古今


五蘊山頭古佛堂威音那畔事全彰無形無相無名字晝夜六門常放光


流水高山曲宛然廣陵散久歎無傳而今喜樂熏修志好待撩天鼻孔穿


晦默淵沉道可親龍藏死水不通神雖然向道離文字不解圓通誤煞人


祖意西來特救偏不偏之處要宜權灼然拶破知端的明月清風共一天


楊岐昔日輔慈明念載辛勤悟入深贏得兒孫遍大地驢兒三腳話通行


錦水灘頭蚌孕胎剖塵秀出夜光來圓明寂照非他物爍破迷途正眼開


涪水深涵養性真龍湖破浪到西秦他時操就嬰兒行看取崢嶸一角麟


嵩少峰前古鈯斧解提須是採樵人廓然撞著無根樹水映花紅別有春


終日如愚不是獃於中不用巧安排本來無相無文字何必馳求反自乖


鷲嶺長松不記年霜青雪白愈鮮妍我今拈出為君壽寶掌同庚是勝緣


截斷兩頭向上機頂門觸著奮獰威驀然嚗地虛空碎亦任分身遍界飛


青州布襖不通風密密綿綿一段空穿著從教白汗出冷冰冰地暖烘烘


選佛場中女丈夫總持去後寂然無龍湖有女能相繼解取心天皓月孤


一盞無油智慧燈不須人點自光明可憐懵懂癡呆漢到處尋人問丙丁


立雪岩前契祖機倒身三拜了無疑煨雲好去棲岩谷亦恁遼天俊鶻飛


送往迎來不憚勞羼提獨任古風高當年雪竇蒼鷹話莫學枯樁覓兔獒


南北參詢歲月多昂藏氣宇奈伊何直饒興化曾行令鼻孔還須勘過他


大家協力辦叢林辛苦何辭歲月深茅刈南山三百個分明露出祖師心


信手頻拈便與他收來放去不曾差一朝寶惜包中盡赤骨貧兒出當家


客來須看事平常語意謙和德行良文彩燦然機果熟如如不動湛心光


默默提撕貴有恒客來管待要分明提瓶把盞家常事鳥語簷前喚一聲


灰頭土面十餘僧不打諸方爛葛藤三拜豈容承慧可一衣那肯讓盧能空拳捏出虛空髓赤骨光烜無盡燈鐵壁透穿驢脊斷普天匝地任騰騰


大道本無男女相世間禮法有疏親欲攀覺樹枝頭果先種蓮華劫外因涸盡愛源唯一念踏翻宦海悟三身好將赤手金剛劍剖破虛空面目真


此個門庭薦者難幾人於此費盤桓一生幻夢誰能覺百歲浮漚好自看鳥語簷前消息露花香簇外道心安靈臺一點通明鏡照徹輝天透膽寒


早夜身心繡佛前單提一念智珠圓磨開黑業磚頭鏡綻出紅爐火內蓮妄想盡時煩惱斷無明消處道情全聖凡不住無生滅始信壺中別有天


選佛場中走一回雖然未第得心裁工圓七日鏖魔戰道契千生結聖胎腳底還須跟要穩頂直待眼睜開於今暫曝龍門日佇聽春風起蟄雷


風掠檐聲雨打窗庭漚汎汎水如浲蝸涎走跡沿階篆鳥飯銜香過石幢每歎癡蠅鑽故紙那堪癲馬繫枯樁邇來不放張顛醉賸有如椽筆勢扛


近日參詢事若何擔簦遠涉歷年過不關知識鉗錘少只為爾曹妄想多鳥語枝頭求好友落花澗底逐頹波西來祖意分明極自是當人錯過他


荒寺巡檐少宿鳥我來掛笠強支吾放開天眼雲千頃收入冰心玉一壺嘯月吟風欣自得閒門破戶倩誰扶燉煌願力難窮盡不識當年受記無


古渭城邊梵剎開繽紛花雨集香臺河聲鼉吼從東去地勢龍蟠自北來楖栗驅回塵劫夢曇華脫換瑞靈胎只今盛世垂弘護闡化全憑妙喜才


大樹陰垂起濟宗克符相佐故能弘由來指掌孤難合自是塤箎兩應同太白家風聲不墜滹沱法脈派無窮匡宗愧我唯藏拙砥柱狂瀾在爾躬


林間傾蓋即如初調合無腔妙有餘掣電光中山嶽震奔流刃上浪花舒五岡松柏瓊蒼翠八表風雲接太虛更冀桂堂聲價重唯將此道越前車


法門謬濫不堪親端的提持在正人最喜耕雲臨畢郢還期止水濟迷津棒頭有眼全生殺喝下無私列主賓幸有屺山家法在一花莫負舊園春


六花風遞墜翩翩素積柴門物色鮮石筍條抽寒夜後冰壺玉映曉窗前貞松百尺瞻無盡碩果千齡大有緣此日栴檀薰一瓣只須會取在機先


天地與我同根萬物與我一體咄哉南泉老師庭花阿誰解舉藕絲竅裏騎大鵬蟭螟眼中放夜市突出須彌盧掀翻花甲子龍猛壽量何足論寶掌千齡豈逾此白鼠推遷銀臺不變一念萬年萬年一念父母未生前好個本來面日用自如如何曾有少欠六月曇花火內開剛道毘藍初示現


一棒一條痕一握一掌血臨濟正法眼卻向瞎驢滅汝來辭我湖湘去日暖風和正三月芒鞋似虎杖如龍逢人痛處便一捏直將斯道立綱宗管教天魔皆膽裂


霧合千林牧野平江天欲雪吼風聲柴頭品字無煨火臉上寒毛有豎莖果是一堂風冷淡了然千古意分明現成公案何人會江北江南萬里情


寂寞山房涇水濱肯心自許乃相親探竿就爾隨窠劫毒手妨他冷處伸突出霜鋒機險峻迸關寒面句尖新話來賓主乘時薦纔涉思惟便隔津


天寒木佛也無燒院主鬚眉墮已遭把髻投衙冤自傲空房著賊悔多勞黃虀莫厭三餐飽滴水難教雜話消徹骨寒來真鐵漢馨香撲鼻綻梅稍


話在三冬暖氣無禪流何處著功夫不通水泄嚴寒甚坐斷窮廬此念孤禦木無私生賺殺成文偶爾活遭誣英靈個是超方作肯借傍敲鈍置吾


昨夜雪風到枕寒階前砌合玉闌干高低樹木千花滿遠近樓臺一色觀落魄行人迷去路忘家窮子問長安當陽直下銷鎔盡始覺從前被眼瞞


枯木寒岩雪糝華霜凝露地白牛車鉗錘妙密還高手爐鞴通紅有作家撥轉也知無少剩安排只為見多差闍黎若問真消息劈口一拳打落牙


昂首擎空勢欲號聞風狐狸盡奔逃潛形恐露黃金色故把霜花覆卻毛


昨宵滕六下瑤空產個獅兒氣宇雄一種天闌毛色異水晶池沼玉芙蓉


雪嶺深棲絕點埃文殊何事卻騎來當陽不覺通身水滴滴毛頭眼自開


迎風奮鬣尾吒沙大雪團成白玉花日暖風和乘快便五臺歸去臥煙霞


不同凡獸混塵埃雪作皮毛玉作胎遍界遊行無伴侶蹔來村院踞莓苔


皎皎丰姿露雪團威光凜凜逼人寒當年只有仰山老指處分明孰解看


凜凜寒威獨踞門牙如利劍口如盆日輪當午歸何處只見墻隈有濕痕


怕將頷項繫金鈴雪裏潛形冷似冰幻化本來無著處誰教踞地上傳燈


類墮全彰清淨身冰霜一片白如銀不知那箇真獅子換卻時人眼裏睛


把定牢關日守門寒村無處不消魂爪牙銛惡獰猙甚體露堂堂孰敢捫


杖笠新居少華邊今年且喜是豐年山南渭北諸檀越二麥施來種福田


福德無過飯聖僧三天生處有來因請君打破慳囊底妙契空輪證法身


七事於人日用該嬰從檀越信心來隨緣布施君多福奕葉榮昌五桂開


今生富貴是前修福慧須從三寶求普請檀那增善利花鋪錦上果圓周


古偈傳來韻最高伊人有和得心交詩成擲地堪驚俗樹說參天已伐樵岫色空懷山客恨濤聲猶憶夜風號應知物外乾坤闊歸鶴何須戀故巢


三百禪和聚五岡時逢末運值年荒香廚突冷無炊飯瓦鼎泉聲有沸湯瘦脊強扶還入室眉毛廝結要巡香古云銕額銅頭漢今在吾家驗果然


夜半雷鳴事可猜虛空誰解與麼來驚天動地能奇怪夢裏娘生眼豁開


岩前立雪憶安心面壁從來說少林流水潺湲環曲澗白雲澹蕩護高岑何年斷臂腥風起此日殃人毒氣深愧我匪材肩祖任法門無補付閒吟


多年海內覓相知雲淨山空獨有師舌冷煙霞翻雪曲眉撐天漢老松枝木蛇弄出機猶峻乳虎驚回用自奇四大輕安春日暖好將祖道再提撕


闐寂荒原自嘯歌肯將華髮負蹉跎手中白棒長能健刃上吹毛不用磨傲雪寒松偏獨秀衝天俊鶻怪無多壯懷欲放人天眼誰說擎杈老秘魔


何處洛陽春正好移來滿幅丹青巧呼雛野雉伏其根文繡育斯忻悆僚張掛在高堂鳥語花亦香列座琴樽滿白日到羲皇


來時十月一歸笻二月中雪霽千山靜心明萬法空池萍春水綠村徑落花紅須信西來意目前觸處通


臨行句子為君決踏著秤錘硬似銕歸到金粟當自信園林池沼熾然說春來無地不花開早行夜宿甚直截別別翻憶鳥窠與會通布毛吹起便須瞥


正法弘通願力深憑將智刃刊獅林刀刀削出西來意板板印成佛祖心渭水澄江明素練終南聳岫翠高岑應知他日修僧史勳業河山亙古今


涉水登山不憚勞道人行履自囂囂既拼短販為生計安肯長棲捉拭猱腳下草鞋還緊峭肩頭竹杖漫橫挑前途更有重徵問見說廬陵米價高


晤言曩昔契詞壇別後金刻漏乾飽德每懷垂樾蔭雁書猶喜下林端傳心若解呼曾子了義何勞問道安試看濁涇川上月到頭任運落前灘


破院荒居似守株剎竿無力要人扶文章筆底開宗眼義氣胸中列祖圖請法上方西席冷添盂香積北溟枯維摩妙用誰能及還幸有鄰德不孤


個中消息透還難突出通紅銕一團句裏呈機猶鈍置言前薦取尚顢頇虛空落地知端的窠臼掀翻任走盤直下若能親覷破居塵離世兩無干


秋林颯颯響金風滿徑清霜醉葉紅壽棗喜傳新寶訓投機笑展舊時容只聞禮樂千秋盛孰料車書四海同勘破源頭唯活水何時垂釣共任公


性道文章君所知源頭洞徹在斯時覺來罷著無禪論疑去還徵小艷詩岩桂裂開尼父面蛙聲拓轉祖師機果能打得情關透一句全提信不欺


一句全提信不欺情開打破只如斯西江吸盡曾龐老南嶺單傳有惠師珠彩耀從開壒蓮花綻信出污池事親友弟全天性要識瞿曇行在茲


春光滿目最分明鳥語花香露本真若得見聞渾不昧更於何處覓通津


體物窮源莫滯空隨流得妙任橫縱眉底忽然開雙眼萬象森羅一鏡中


才器軒昂信丈夫根塵踢脫是良模西江吸盡無消滴始上龐公選佛圖


斷俊鶻任騰騰一突衝霄萬里雲不二門中如薦得毘耶隊裏許方行


鳳德昌期宇宙清塵中選佛要奇人回機一念能超脫銕樹花開別是春


廊廟之才美夏璉吾今舉用在機先當陽若解無藏覆萬丈神光耀碧天


鹽梅鼎鼐適清臣六國咸寧獨奉君試把金鞭雲外指月明照見夜行人


驀地回光信有來知君善種夙深培要明及第心空旨放下諸緣眼自開


如如不動體先初纔涉思惟便不無父母未生前勘破大千沙界總毘盧


靈光獨耀鎮常存明鏡非臺絕點痕照破娘生真面目人間天上始稱尊


驀然放下學毘盧真俗何分性不殊勿謂在家難選佛維摩元只是凡夫


一片袈裟喜著身居塵還是出塵人娘生面目能翻轉法法頭頭達本真


性地虛靈谷應聲摩監正眼本圓明常教無量須彌壽補袞將來塹法城


石磴高危萬柏閑法王真境舊家山要知祖意傳來久不盡溪流澗底潺


河陽花滿羨多年嶽降今辰萬福全華頂三峰稱介壽常光佛日佐堯天


轉面皮來選佛熟處生兮生處熟驀然冷地解翻身問著佛手伸驢腳不是心不是佛不是物日用縱橫活潑潑從教疑殺天下人人臂那吒難摸索咄咄咄


脫下鐵衣自肯來塵中選佛甚奇哉常能日用綿綿密看取優曇火內開


全身放下肯相親鞭起鐵牛火裏行七日通紅頭角變金毛獅子玉麒麟


盛德沖和景運開喜逢文極泰初來好將皇國擎天手種就金蓮七寶臺


士氣寬弘德量先君今克任正丁年曾聞昔日班超輩萬里侯封自一天


福善元來有吉徵鱗鱗世業起家門再將智種深培厚常使綿綿蔭子孫


老來何事亦相尋棹入淮江煙水深一曲無生誰解會三千里外有知音


居官選佛甚為難掀翻徹底看一念不生全體露圖明寂


臨濟窟中獅子子儒林示現宰官身娘生鼻孔撩天甚突出虛空面目真


淮浦頭陀年七十輪珠不住手終日驀然繩斷撒心珠遍界圓明光不失


豆子山頭打瓦鼓萬象森羅齊起舞笑倒什邡馬簸箕驚起溈山大水牯逢人久不打鄉談為君請題意再三抖擻枯腸無一字雲捲秋空月印潭金風蕭瑟吹林木趙州八十由行腳只為心頭未峭然古人志向何寥廓大丈夫兒不等閑肯讓飲光獨破顏雄雄氣宇沖牛斗三上投子九洞山踏破草鞋無覓處走遍千門及萬戶一朝放下歇狂心免墮亡羊泣岐路咄哉上人白蜀來參我東籬菊正開若問祖師西來意霜葉紛紛滿砌臺


菩提樹菩提樹蔭覆大千露垂注劫空田地是誰裁無始以來難窮數風吹落落振圓音鬱密深沉祇樹林樹下傳燈張慧燄聞聲見色幾明心摘葉尋枝無不至究竟何曾在文字拈花微笑露堂堂面壁西來嵩少寺丈夫何處不稱尊肯將雲錦織天孫自有神珠耀後乘一毛頭上定乾坤隨照用無不可電掣雷轟休避躲棒頭喝下最分明懵懂說相左克家自是不凡流從來無證亦無修髼頭突髮敢追後殺活縱橫得自由憶昔商英龍峰下猿猱散喝威聲吒溺器觸翻赤手提始徹圓明光不夜揚眉瞬口剎那間不在市廛不在山日用了知無別事鏡裏空花豈用攀現前大用人難見一莖草上黃金殿石火光中句豈留杓柄笑殺金牛飯本來無物盡朝宗坐斷兩頭不住中菩提肯信元無樹爐韝何須用火紅

