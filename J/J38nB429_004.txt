嘉興大藏經（新文豐版）數位版, No. B429 盛京奉天般若古林禪師語錄


擬動腳跟落二三重登曲彔不羞慚那時若值忤逆者大好都盧掀座翻


口難開處把花拈百萬人天盡了然惟有飲光猶未瞥受他禍及永纏綿


三頓烏藤打不開如何別去又歸來冤深恨惱麤拳掌拖累兒孫遍九垓


棒頭有眼察秋毫定業從來不可逃六百餘年冤禍事如何今日又重遭


一歸何處問諗老一領布衫荅來巧今日重新提掇出元來是吾舊皮襖


如何是佛麻三觔問處分明荅處親好看陌上二三月那個枝頭不帶春


新婦騎驢阿姑牽不用區區苦著鞭若是仲尼真弟于自然知道化三千


學道何須向外求無錢那買好風流就中消息難為說只向人前豎指頭


劈腦一撓毒種深點頭三下苦難任從斯命喪華亭手聞者至今亦痛心


秋去畏寒欣煖屋夏來怯暑喜涼風若能這裏全知曉積劫無明當下空


整襪時逢對酒樓忽聞清唱語風流從斯頓斷腳跟線去住縱橫得自由


金剛寶劍誰人敢當未曾舉動殺活全彰


金毛獅子孤峰獨立爪牙未施妖狐絕跡


探竿影草看驗凡聖不待開口早知邪正


當陽一喝解粘去縛全機大用有殺有活


巖崎嶇千百重松林一帶白雲封前來覺在峰巔上尋到峰巔又別峰


踏破芒鞋活路通聖凡相遇豈留蹤從容拽著捶雲杖直下追從宇宙中


溪山歷盡路途窮枝葉凋殘徹骨風回首白雲飛散處一輪杲日正當空


煙霞撥盡露形蹤猶戀春山芳艸茸蹄角分明將鼻貫這番把住始圓融


童子規繩常在手牛兒劣性漸輕柔飽山飽水從他便放去收來任自由


嶺畔溪邊意更奢不萌枝放撲香花揚鞭倒把牛斜跨笛韻聲聲轉到家


牧童無事意悠悠眼底青山不見牛枕石高眠松月下鞭簑箬笠掛雲頭


雙忘人事了無功脫體玲瓏法法通一道威光機莫測千紅萬紫盡同宗


樞機未動是真歸徹底圓明本地輝迥迥寒光無向背縱橫處處露全威


昔年曾欠犁耙債今日隨時相為酬泥水渾身豈暇顧披毛戴角日優游

