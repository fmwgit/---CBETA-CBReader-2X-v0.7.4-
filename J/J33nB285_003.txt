嘉興大藏經（新文豐版）數位版, No. B285 兜率不磷堅禪師語錄


一夜嵩山話舊時幾年梁益結禪期蒲團每坐三更月毛穎長敲卒歲詩列聖叢中開正眼不萌枝上豁雙眉無心應物平生事高志拏雲只在斯


買得青山萬事寬白雲陰裏共君歡參差竹樹含春色向背松杉映雪寒倦到庭前常步月鐙明室內可焚檀年來未暇精書研嬾寫閒情對碧巒


一從分手出嵩山君臥雲巖我獨閒竹杖穿雲煙岫外麻衣放浪石谿間南方悵望晴天異北郭低吟倦鳥還同握昆明莫邪劍有時六詔蕩癡頑


曹源一滴潤梁州杖撥荒雲得自由霞散長空天作鏡水沈細浪月為鉤拈華席上生機活卷席筵中姓字優自是玄風吹四野冰輪無類照嵩丘


楚雨吳風過四秋手持勝事到嵩丘詩瓢萬里關山遠鐵杖百城煙水脩玉軸才開暉寶相雲緗半展得徽猷松門法乳從今始自是功高第一籌


秀拔群儒世上英文章自是出天真詞華已吐珠璣潤筆氣光騰錦繡春江上烹豬逢內翰山中奪笏遇宗臣傳鐙細看前朝事此事何人得意新


瓢囊高挂碧峰頭放浪林泉訪舊遊不遇知音談歲月少逢漁父泛輕舟半夜茶煙浮屋外中時鶴影落谿頭道者家風宜若是佛冤祖債一時休


芒鞋獨自到山顛正是冬來雪盡天白鶴引雛青澗上玄猿領子碧崖邊林華競發才人料地籟時鳴野老絃此日登臨清晝永嬾披垢服入西廛


谿映青莎響杜鵑樵漁也自摘芳妍重遊不為江山古散步長妨歲自捐奕局未終柯已爛滄冥又淺鶴方還由來此地煙霞勝贏得今朝一覺眠


衲子家風無別陳縱橫理事契全真三餐粥飯年來慣一架蒲團劫外春任運翻騰閒歲月隨緣瀟灑舊時人機關此日消磨盡信手拈來待遠賓


破甕酸虀每日開平常一味待方來維持不媿楊岐老能事還堪自寶才功在叢林名已重惠孚保社智猶恢道人本色應如是共轉機輪在此回


脫盡鶻衣八斗塵分明此日識前因化緣已畢身須退法語常留道益真月到天心光朗朗雲消勝地潤津津老禪措手歸何處紅蓼依然對白蘋


山中無客至赤日隔高臺徑曲苔痕溼林風香氣來烹茶青草谷倚杖白雲隈飯罷乘幽興尋芳日幾回


邂逅留佳句清音動所思真乘言外得風度意中窺探墨含珠潤尋幽采藥奇消搖塵世外勝事幾人知


素練凝虛碧盈盈冷太清無雲生絳漢有水潤朱楹共坐三生石同看一澗明古人拂袖去別是故園情


如何同記莂來現宰官身蝗去封疆靜民歌路甸新西南常戴德草木亦沾仁紫氣浮公署稱觴喜眾賓


山舍逢高士相攜過小菴逃禪華共賞樂道苦同甘峰影倒僧座谿聲上佛龕明朝何處去倚杖看晴嵐


信手攀丹桂已逢第一枝玉堂通鳳闕金馬躍龍墀身處青雲遠心存白髮垂上方如有賜付雁不須遲


聚首芳塵外清談莫猒多讀書開聖智種竹翦煩柯既與道原近應知欲可呵逢緣如得玅日用不蹉跎


雖然今日誕須記未生時岳降中峰翠歌催四座卮南辰功注算高士韻稱奇若問無為意賢哉道自怡


真性豈無定本光不汙塵九還尋玅訣三疊樂天真不覺從前誤難知此後辛黃龍亦有術只在本來人


日用事何如施為先克己克己坦然平可以識行止不到忘機處孤蹤何所以山青雲自閒水綠多清泚大事向誰說道人當自裁此身既如幻安能常在哉祇有者些子不被八風摧劫初只至今曾不染塵埃道人行處是天地不能留明月在寒山清風亦可儔巖臺容我嬾朝野任我遊從前諸三昧收歸拄杖頭歎彼世間人忙忙無日休心猿急似箭意馬豈停留不顧宅中寶癡狂向外求臨危將不去空手赴荒丘深悲學道流幾箇識廉恥專要使偷心相將論彼此緇田無簣功業海有餘矣臨末梢頭時將何敵生死


來日霜蹄去武陽龍泉一劍動星光太平罔兩屏蹤跡遙聽雄風蕩八荒


檞笠飄然萬里程此行蹋碎錦江春峨眉山上一方月莫道不從昆海濱


一片雲霞映日開天然秀氣避風埃評題自是仙原種故向青山結玉胎


衲子家風無別陳十分機括看當人塵中主化外賓識得來時絕偽真


村村何事雨凄清十日秋風斷客行借問明朝晴也未杖藜且踏亂峰青


清音不斷柳枝頭滿院高風催早秋自是客人翻不樂一聲雨淚向東流


嵩山春色幽仍遠詩畫一篇向此展座中盡是江南人撫臆銜桮開笑臉


青青澗上映南軒十畝傲霜小竹園借問王猷何處去月明靜夜冷啼猿


滿座秋風引客思湘簾影動菊華枝不知仙子來何處靜對茶爐寫舊詩


虯姿十丈倚巖邊傲盡煙霞不計年每對南樓烹茗後遙瞻薄莫鶴翩躚


半卷殘經才放下一聲歸鶴動林野池邊倚杖望雲谿無限閒情惟自寫


鑿來不是勝昆明但要清光月夜生未到上方烹雪賞如何識得野人情


一聲清韻落秋霜帶得風雲過遠岡不是回峰休錯認明河無暈任翱翔


江城昨夜笛聲催一片清香傍柳開多謝故人憐瘦骨年年五月寄書來


滿壁何人塗素胎冰姿猶自在巖臺莫教渫盡枝頭意還向江城笛裏來


相逢不必話漁樵且向東籬看小嬌秋片烹來清晝永許多情緒坐中消


清暉如水映霜空萬里河山皓魄中此夜不堪頻悵望邊城最是猒秋風


春波百里映遙天此夜輕風送小船過盡蘆華纖月冷回頭兩岸淨蒼煙


何曾隻履又西還請看洛中少室山自是老胡將不去至今千載鎖松關


秋光一片映漁磯桂子香飄午夜肥疊翠雙峰時倒影欲牚小艇載將歸


數聲亭午隔崖阿雲樹參差接女蘿幾欲相尋王子跡煙深無處覓殘柯


遙遙東郭望朝暉金馬坊前春最宜可笑王褒千古後遊人猶說數行碑


層巒高聳翠雲西著地凌空孰與齊唱徹一聲驚宇宙猶來音韻別天倪


津連市口樹連橋水漾波光艇漾潮來往輪蹄駢集地於中蕭灑屬漁樵


怪石層層看最奇盤空累地合如期天然突兀誰今古卻似尋常小塔兒


郭南簇簇謝家村煙鎖垂楊練鎖墩蚱蜢橫波歌款乃釣來金鯉出青蘋


隱隱金波碎碧灘潛鱗骨蛻幾千番為霖豈是無功用會看風雷破浪還


萬語千言教惺一惺來一句絕商量目前卻把空生旨嘯月吟風任舉揚


汝道工夫總不真拈香撥火也相親有時觸著娘生手一簇青煙笑殺人


見猶不及見還難一片月華落九天見一闍黎如鈍置依然光彩鎖風煙


春色融和草木青了無一法可關情波澂月淨分明事無那時人時自盲


學道先須務樹本一生取足復何求蹋翻天地無家國始是男兒得自由


青春志道正當時此事分明在不欺打徹上頭關捩子頂門一竅是靈機


學道直須力荷持莫將語默涉端倪直須學到無學處得到無學任所為


籬菊粼粼正散金清香透鼻莫沈吟此時徹得心頭事傲雪凌霜任古今


省得夢來眼豁開眼開方不被塵埃如今庭外藤蘿月夜夜青光映碧苔


柳陌華阡選佛宮禪心道韻自和融闍黎若解其中趣智覺分明在己躬


樂道忘懷一物無閒雲野鶴任江湖客來有問如何待請聽菴前叫鷓鴣


教汝先須鏟妄心妄心鏟盡道方親胸中若有些兒事依舊狂波卷白蘋


為道須知勿自欺朝昏一念緊提撕忽然扭折孃生鼻始笑當年百丈師


夜郎東去是吳山莫直移舟到楚關要契兩回得力處休辭萬里路途艱


大道分明絕覆藏中心樹子露堂堂有時疏影橫天外放出枝頭自在香


非公不看脩茶經信手擎來可醉人若是方來親識得回頭始信劫前春


應無所住意何如試問老禪識也無若是憤然親看破晴光當午日輪孤


深深深處是根原但要無明一踢翻回首孤輪天際淨更無別語論風旛


慕道高流如琢璞工夫不急終頑石閒忙若也勤磋磨價重當年荊嶺璧


大智似愚巧若拙莊生昔日曾饒舌爾曹日用在己躬箇事從來元不別


脫粟飯賴汝炊熟飽食兩堂雲水僧磕著覆盆與箸子笊籬木杓也翻騰


無人我方超聖此語分明是捷徑我問道流知不知若知此意方相稱


要識金藏在海山朝朝從事钁頭邊等閒钁出如何道東瓜儱侗瓠子灣


忽爾堂前打飯鐘飄然築著住山翁百千三昧非他意盡在鯨鯢一擊中


瞬息光陰駒過隙因緣時節莫強求看他世事如朝露只可閒忙得自由


一條竹杖一瓜瓢直入千峰不待招但使此身無繫絆清風明月任消搖


道者生涯在蕨肥輕裘與世早相違竹床石枕通宵臥那管人間是與非


道者心空可住山了無一事可相關從來一種平懷意坐對青松看鶴還


山齋晏坐罷琴書四面軒窗樂有餘不是山僧偏愛嬾都緣無事可煩渠


白雲深處好安居笑月吟風頗自如昨夜東君開竹戶滿天瑞氣起清虛


要越吾家上上宗弄活死蛇是毒龍他時奪得無文印祖佛應須失卻蹤


此事如登太華山峰頭不到也如閒若能拌死行將去始信秦雄百二關


箇裏工夫莫教遲此生辦就是便宜若還日夜恆精進便是超凡入聖時


深山別是一家風前種山茶後種松飯罷攜鉏來嶺上晴霞散去露諸峰


茆屋三間架碧峰秋高水月心降龍禪餘趺坐巖松下閒看青猿每過從


萬緣蕩盡自空者事何人知委識得臨濟痛棒方知也無多子


問余紫氣何多黃鶴也來淨筵一粒蟠桃已熟贈與監寺老禪


楚水滇山不別腳跟下事何為草鞋蹋著鄉關一任擇木栖遲


鼻孔遼天也未腳根點地須知光舒是何三昧觸目無非玅機


若問生涯無別尋常喫飯穿衣豁然摸著鼻孔始信百丈玄機


凡情聖解不二煩惱菩提何殊本是無瑕聖壁皎然廓落太虛


印泥印水印空八面四方玲瓏要識生機一路怡然體露金風


雲間木馬嘶風海底泥牛吼月若問的的大意薦取洞然明白


一句單提成現無玄無玅無為至簡至易至略亙古亙今無虧


末山言不露頂翠竹黃華滿坡要識祖師的意端然看取青蘿


海眼松濤滾沸雀舌烹來時新往來多少禪客須要殷勤自陳


若問西來大意何玄何玅何論生涯如是會得千聖都來一門


燕語鶯啼紫陌灼華燦爛珠英分明好箇消息何必羨他靈雲


喝下如不會得依舊敲空追響可憐三日耳聾喚作尋常伎倆


塵說剎說熾說自聞返聞不聞要知此事端的八兩原來半斤


頑石深藏美玉琢磨須假良工些兒若有瑕纇白璧依然不中


湛湛一靈水清波何處無不假大禹力汪洋下五湖


克己與復禮事因丁寧起仲尼方伸問曾子荅云唯


麈尾揮萬壽剎竿樹沅城權衡佛魔畏棒喝聖凡驚用大乾坤闊機深宇宙宏利生垂普濟導物化群蒙

