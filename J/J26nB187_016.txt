嘉興大藏經（新文豐版）數位版, No. B187 天岸昇禪師語錄

天岸昇禪師語錄卷第十六


手挈鐵輪天子敕，大千何地不歸降？射虎斬蛟三害滅，山清水肅一林霜。


剷盡從前腳下私，立錐無地可維思，相知不在千杯酒，恩大難酬赤骨時。


追符奪魄斬妖邪，總有奇勳不立家，寶惜從前俱蕩盡，不萌枝上現曇華。


綠楊芳艸披毛角，攜手金階贈玉鞭，龍虎風雲光帝德，詞臣詩賦獻三千。


一拳打倒化城關，一腳趯翻玄妙塞，南北東西信步行，休覓大悲觀自在。


汾陽十智同真


一法全無萬法真，莫將明暗別疏親，敲空寂寂還成響，擊木丁丁不見聲。華鳥無情能怨客，陰陽有令善移人，就中欲識根源處，釵釧缾盤總一金。


水裏鹽兮色裏青，箇中何假復何真？火中覓火偏遺火，金裏尋金轉失金。運斧不開綿密地，逃形難卻面前人，不勞指注塵塵現，擬欲尋源轉隔津。


帶水拖泥不潑塵，一條拄杖任縱橫，門開大施無從入，路出臺山不計程。回首家山雲約約，歸途海國月沈沈，年來罕見仙陀客，所遇頻遭刻木人。


佛眼從來覷莫親，阿誰於此認分明？佛情未斷須彌隔，法見難忘頭角生。猛火直教燒令盡，大明須與炤無形，倘能此際忘周折，始謂逢緣不借人。


海印全彰絕正偏，須知法法已能圓，黃鶯共叫春山曉，白鷺齊飛秋水天。聲色堆頭渾不現，剎塵影裏智同玄，填溝塞壑無人會，流落豐城不計年。


從來生佛本無名，爍爍圓輝今古明，芥子還能納巨海，須彌本不立纖塵。形山深閟誰能辨？逆旅追隨總莫親，難免堂前石柱子，呵呵拍手笑貪程。


到處相逢卻不識，有時不識卻相逢，青山雨過峰巒出，大海波沈天水迷。落魄暫時非有減，簪纓列代不多奇，長鯨一吸滄溟竭，現出珊瑚月滿枝。


半挈全提善轉移，紀綱生殺有多岐，逢強即弱非為怯，遇水登山不是奇。袖裏金鍼穿鳳穴，眉間寶劍卸龍衣，倘明格外機先令，月轉東兮日轉西。


荒艸橫吹白露深，觀音于此現全身，世尊不說通身說，迦葉無聞遍界聞。不二維摩且止止，雨華鶖子謾紛紛，綠楊石馬鳴春渚，總屬聾人也解聽。


故鄉不住海門國，挈挈波波意若何？驢本自騎休覓遠，頭寧有失漫疑多。旅中白髮添霜入，夢裏雲山向曉過，幾度臨風招隱士，淵明何事只長途？


極目長安大道賒，縱橫十字莫週遮，汾陽據令旨條直，病鳥棲蘆眼撒沙。大火豈容蚊聚撲？真金直與鍛無瑕，要知十智歸源處，空劫春還處處華。


量周法界了無私，劫歷恆沙總不移，智識測時縣海嶽，攀緣斷處絕盈虧。杲如千日光難並，眼若摩醯見已遲，剛道拈華曾屬付，泥沙遍界逆風吹。


苦口喃喃說向人，只因方便有多門，止啼施設聖凡號，掩耳裝成頓漸名。葉上尋金金豈現？指中認月月還沈，大千經卷微塵坐，勘破金烏夜半明。


不涉古今無異同，誰能於此論窮通？語言道斷還成位，朕兆無分已共功。立字立名呼鹿馬，覓玄覓智走西東，須知石上栽華發，自見冰生烈燄中。


鶯啼燕語事分明，桃李華開一樣春，乍見青山帶雨去，又逢海月拂潮生。塵塵鏡體元無昧，剎剎光音透本真，法界承恩知己力，大千何處不稱尊？


一波纔動萬波隨，得意忘言道不違，舉目便令三界靜，拋綸那見一絲垂？縱橫妙唱非干舌，舒卷隨流不借師，施設春風無限意，珊瑚月現十千枝。


象龍蹴蹋豈驢堪？巇嶮灘頭把釣竿，虛設化城來海外，空言寶所與身安。醍醐毒藥和盤送，芳艸綠楊繫馬看，多見奴兒逢婢喜，罕逢陶令把眉攢。


律呂無分金石奇，動絃別曲有推移，高低普應忘心手，緩急隨時善設施。殿陛空多獸率舞，梧桐那見鳳來儀？師襄一去誰能辨？秋月秋風寄所思。


迥然一句印無私，百匝千重透不違，三際通該只此旨，十虛頓現豈多奇？依宗覓語非真子，傍戶尋真屬魅癡，彼彼英豪豈有外？一回舉起大家知。


罷釣歸來不繫舟，江風漁笛兩悠悠，生緣已付華間蝶，埜興先饒海上鷗。一枕橫塘飛白水，兩眸碧落看清秋，閒情須是閒人得，不是閒人閒也愁。

