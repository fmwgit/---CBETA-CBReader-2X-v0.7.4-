嘉興大藏經（新文豐版）數位版, No. B425 即非禪師全錄


七旬初度日邊臨宴坐渾忘白髮侵莢吐仲陽方二葉手栽古檜已千尋山雲久抱從龍志澗水長懷出世心兩兩無情能惠物道人豈肯負光陰


春半融和芝艸生山靈有意壽翁庚應知鹿苑含雙秀不減龍樓簇九莖甘露沃成邦國瑞香風邈度歲時亨點湯會宴金仙子美勝當年碧澗莢


子承師命謁師翁樓閣重重彈指通踏轉上頭關捩子頂門迸出一輪紅


臘去留殘夢春回知幾更江山常自在日月太忙生嬾竭黃皮曆忻煨折腳鐺七旬明日是正好樂時亨


初度三三歲辰逢第一朝春風開殿閣玉浪奏雲韶胎裏乾坤大區中雨露饒百川融點滴觸處長靈苗


鐵石心身數一千團圞三百有餘年時時常說無生法何似山僧一指禪


幻示應真五百尊倦遊海藏臥山根恐教在處成狼藉喚醒寒岩一口吞


好山行盡接仙橋樹籟溪聲半雜潮信宿毘耶城裏寺夢中猶聽奏雲韶


大川雄入海人語響霄崢旭日簷間掛春雲衣上生停車逢宿德延我飽香粳更羨開山主千年道愈亨


玉龍倒掛白雲巔時吐甘霖潤大千不憚飛流奔入海揚清只為浴蒼天


三千餘水陸歸思已忘勞馬上看山色舟中聽海濤泠泠大士語點點小兒曹掇轉功勳旆方知出世高


遠州源太守間氣淑英賢未了三生約重逢二十年政明心即佛道泰吏如仙何以申椿祝一枝華岳蓮


昔日寸絲都不掛今朝錦上又鋪紅裏得法身無欠剩淨檀福德等虛空


參禪直下究根源夜半金烏出海門覷破個中無點墨有何教外可重論


跛鱉獰龍放出關一軒松竹伴清閒眠餐以外無餘事時望白雲歸舊山


谷瑣寒煙凍未開雪香幾點送春來溪山一望三千里不是南陽喚不回


未有山時誰作祖闍黎為我舉將來忽朝踏到山窮處百億彌盧沒點埃


新羅鷂子過多時菴內闍黎猶未知若問頂門開隻眼優曇瑞現實堪怡


自古聖賢無不死惟於有道死猶存何時再赴羯羅供倒跨泥牛出海門


七十五年結祖冤疇知原是古雲門九重城裏留難住應現他方補處尊


純金鈍銕與頑銅迸入鉗鎚大鞴中煆鍊未成先攃手紅爐煙冷動悲風


坐斷無生國休誇不死符清風彌檗苑慧月照東湖日冷降龍缽塵埋點銕爐高崖留火種格外鑄賢模


知君看破臭皮囊膿血化成乳滴香夙障不辭酬了了髑髏眼活耀榑桑


錫卓海中洲何如檗苑幽浮生幾許日一別兩三秋憶自烹龍澗時同話虎丘團圞昆仲輩遲月竹林遊


為覲師翁上國遊逢人謾舉過牆牛長江一碧平如掌好看金毛輥出毬


心光一點難遮盍火裏芙蕖指上開曠劫無明都灼破是真精進供如來


三十三秋一覺長初辰何以報爹娘當年饡飯餿酸氣此日化為丹桂香


明朝跨馬放船時滿路樨香送到崎拜母為傳山野語老年正合念阿彌


述本以逐物隨流墮生死往來六道中何劫而出離先聖設方便譬如牧牛子初機求見跡尋跡得牛始狂走痛加鞭純熟忘彼此人牛兩俱空空空翻到底玉管報春回轉身幻化裏和光而同塵猶是舊行腹大匠不留蹤說甚分皮髓收拾一毫頭舉世提不起


覺皇應跡際無邊最後一機超劫前五顆光中含日月片牙罅裏現金仙育王功被東西土窣堵波分上下天不昧靈山親付囑全收雙放福三千


佳節值天中吟騷弔楚翁驪舟吞巨浪艾虎嘯熏風人已騎鰲去花猶照水紅船頭齊撥轉片月印江空


節值黃花候詩煩白雁題未涯歸故國且自托深棲倚杖豐城北停雲斷岸西千峰掛眉睫遙想費攀躋


白雪滿頭月滿襟兒安生理叟安心年踰八十貧無諂一世清閒值萬金


鐵鑄面皮金鑄骨眉毛落盡頭如雪庭前蘭桂鬧芬芳壽君一句離言說


長憶何檀契七旬夢裏逢新正方二日點筆寫喬松為記無涯壽藉觀有德容庭前孫子輩頫仰活如龍


逢君方耳順不覺又稀年卻笑雲邊鶴何如地上仙交朋推禮義教子拔英賢不羨長生術惟參直指禪


一幅千尋勢長青不老容無心沾雨露得趣臥虯龍歲月渾如夢溪山好寄蹤描成霜雪操子結綠陰濃


無聲句子韻尤長疇信毫端納渺茫揮出一雙無影樹蔭留大地作清涼


靈羽纔出殼便有沖天志譬如將家種種性迥殊異陸田主膳郎生具自然智五齡會大書七歲能飛驥咸稱寧馨兒骨格甚標致繩武闢門牆祖業堪紹寄不憚數百程特謁山僧至稽首具威儀面書為委贄我觀其銕畫真個出人意不覺下禪床走筆以開示筆墨久荒疏敘敘無奇思囑汝受美祿珍重靈鷲記


乾元啟且麗春光煙熱御爐祝聖王髮剪頭陀明有本身安福地樂無疆千年古樹雲中翠一塢寒梅劫外香五十二齡綿道力轉將陽德壽陶唐


書持功德等虛空一片霞鋪錦上紅千聖不傳一句子闍黎試為我流通


琳宮新敕建賢仲得安居守道閒無極侍師樂有餘身輕巢樹鶴志壯化龍魚舍利衣珠映圓明耀紫虛


青陽念有七雲子初度日童真誓出家不覺年而立倒跨三腳驢步超千仞級接得壽山棒自領百二十


一毫頭上各翻身鏡像春容妙入神隻眼豁空今古夢法輪從此轉微塵


知足無求道自全金剛壽相妙難傳六旬花甲都翻轉衣裏摩尼顆顆圓


昔者奉符出勇占萬夫雄義殫邦家效仁成汗馬功丹心懸杲日英氣凜秋風一念回機處高超果位中


生前既愛誦觀音薦拔應須沒字經若問正文在甚處靈明獨露一峰青


放得下時轉得身縱橫何處不通津人天路上行方便佛祖位中證本真盡道闍黎今日死疇知補處止生辰反觀七十一年事水面漚花鏡裏人


萬里家山歸未得甘年夢事向誰諭無腔銕笛希音韻五月梅花也斷魂莫愧生前金膽喪嬴餘化外赤忠存東西水土原無異就路翻身禮世尊


雲子構雲屋感得鹿守宿觸醒見山僧探花上林麓回顧欲有云託為豐主祝雙活千年恩報以萬世福


那知夙障病交纏看破身心愈泰然足驗平時心繫道臨終不變蛻如蟬空拳捏住三千界彈指聲消七二年盍代勛勞奚所羨芳名早已播青蓮


百年身世類浮漚感激高情水乳投摩頂未伸金色臂謝君拈出銕饅頭推窮劫數天何樂說到輪迴地也愁一念圓明登正覺八功德水七重樓


三年六應府中齋道愛相忘雪映梅輿必登庭君下榻果嘗親捧茗同杯恩如滄海難為答軸展虛空一寫哀哀失法屏摧國棟願欽佛敕待重來


屈指占癡憨明年五十三未能如濟北空自憶江南瓶插疏香蕊盤堆一色柑小師辛守歲夢裏打鄉譚


個裏原無始人天眼目新陽和調太簇瑞氣轉洪鈞定起千花座嵩呼萬歲人時雍蒙至化共享太平春


南枝消息播初陽凍破寒煙冰曉光銕骨稜稜心似雪半邊鼻孔許聞香


五雲有約來何晚瑞鹿銜花出未歸獨倚懸崖為几席坐看臘雪映春暉


梵宇賜新建法光耀上都善哉阿育主希有賓頭盧日月開窗牖江山展畫圖剎竿重豎起萬古仰宏模


法梁普覆億由旬一道祥光映日輪百福莊嚴三世佛萬年瑞靄太和春大檀赤膽含黃檗老衲丹心染絳綸悠久撐持須銕漢世間世出化風淳


托出榑桑第一枝花敷五葉麗三祇檀林結果聲珠髻檗苑鋪紅映彩眉積翠拓開棲鳳闕高源引入化龍池形山鎮國將軍寶福彼蒼生壽　帝基


目昔聖賢坦崖巔懸記重來五百年我師真是古黃檗弟昆不減臨濟玄法幢鼎豎高無際鼻梁橫跨廣無邊龍眉據坐主中主移來藏海納九淵兩掌一呼欣再見直將大法補蒼天曉夕鐘梵答山谷提醒眾主出盍纏輪奐寶坊示普眼疇識妙高有四禪退閒盡得閒中趣就澗烹芽帶月煎啜罷仍集笑花眾靈山一會尚依然白黑繞圍如竹葦法施平等戒赤旃西來大意或請益默然笑指缽中蓮稽首支那尊古佛棒點金毛遍大千


自從錫卓壽山巔不覺違師又五年員海無垠山隔斷別峰有路可通玄定中正擬禮尊足忽接伽陀來目邊慰喜法躬老益健耋齡道富韻如淵由來詩膽大於海空卻三心含碧大衝口千偈敏風雨揮毫電掃蛟龍纏全彰棒喝人尟會往往錯喚老婆禪足與眾生開慧性宜留濁劫洗煩煎初吟萬壑動寒籟毛孔軒軒一粲然利智言下獲頓契頑鈍可不加勉旃明窗載讀月生紙一字包函一朵蓮沙數香光藏不得收歸隻眼耀三千


神州原不異台州一帶江山氣象幽幾載春中思勝概深宵夢裏晤同遊時哉恰似搏雲鶴老矣渾如架閣舟細讀奇篇猶再陟千峰翠色現眉頭


雖分百億身元是一能仁輥入仕林裏為提上善人花嘗含白雪果不染紅塵清淨既如此堪稱瑞世珍


我已禁筆硯為子開方便走筆不成章鬥劣當自薦古印無篆文按指光如電燎卻爹眉毛印破娘生面面孔既不全子去如何見腦後隻眼開那吒頂門現


陰陽推縱閉率土皺雙眉和氣蒸成靄甘霖沛及時至誠三日禱大慰九秋期頓入清涼境炷香答廣慈


地逢斯日元辰自舉揚中天紅日麗古澗碧蓮香兔角全三昧龜毛現廣長豁空壽者相沙數莫能量


虛度五十三白棒當司南點出一輪月清光映萬潭久思黃獨美愧負碧泉甘卻笑無情漢翻身入鬧藍


抱道古尊宿發真歸本元銜花迷舊路禮足入無門愧我微涼德且酬曠劫思無端被看破獻供鬧喧喧


今朝逢母難寸德未能酬幾度思黃檗長時憶睦州陽為冥隔膜淚與霰爭流恩愛長宵夢天明一笑休


深掩雲扃後罷登說法臺堂前艸壓路口裏舌生苔年越五旬歲心猶三尺孩娘生無孔鼻觸著吼如雷


無情會慶祝為子一閒吟香篆空中字松彈格外音壽山渾色相福海照禪心圍繞金仙子栴檀無雜林


桃實三千齡雙生更可人花仙如有意為祝我元辰世相邦家瑞沙門道德新善因感福果品入上方珍


何事出頭強大千莫覆藏法身彌宇宙慧命等金剛喝下風雷動棒頭日月長無生一句子為答本爹娘


是爾地寒冷毋嫌春色賒冰山回暖氣石筍自抽芽相去半千里飛來一片霞知恩方解報足可剪袈裟


寄言諸伯仲不用問如何東渡十餘載半生一剎那山川慳眼力歲月老頭陀自分生涯拙甘心臥綠蘿


厭住人間世攃手在初秋會取個中意須還逸格流


大千皆幻寄何處是君家杖頭開隻眼直指上蓮花


預期去日程好識來時路瞥轉目前機青山尚如故生佛不隔塵度人志自度劈破玄中玄雪裏梅花吐


托出一梁橫法界撐持自有好兒孫片椽隻瓦丘山重貴要知恩解報恩


曇花纔現瑞法雨便均霑異日道弘博自然福愈添


血自血兮經自經道非道也親非親渾侖一個金剛鎖吞得方稱報德人


向外覓心著相求佛拶破虛空是甚麼物


天鼓解饒舌虛空笑展眉慶雲南乍起法雨北相隨跡紀千年瑞僧稱一國師開來與繼往喜有金毛兒


我欲忘塵世世卻不我忘寂喧無二致大地一禪床山自留人好谿為送客忙檀恩何以答一炷石樓香


春夏秋冬景東西南北身重將夢裏語說與個中人冰雪顏長在悟迷局轉新本來一著子覷破讓當仁


家世有淵源承流出將門時豐民自化攸蕑望彌尊道在無心得親安至樂存王庭騰瑞氣法海涌崑崙


豐君頂禮山僧像著地腦門光萬丈海下因稱百谷王宜乎一國歸仁讓


天龍恭敬不為喜歸信侯王奚足齒自愧山僧道力微願如古德福台履


花魁千片玉品與百花殊卻喜瑤池浴頻邀海月俱香曾聞北闕夢屢到西湖返照本來面春風笑雪顱


三界由來大旅泊何妨孤錫又飛來思君濟世情何切老我度生念未灰坐久不知山月落更深猶聽野猿哀當年驄馬經行處剩朵黃花挹露開


泉扃獨掩冷冰冰一片婆心猶未寧弔子遠來無半語恰如相見望州亭


不知月色上高林蘸筆和君雅正吟借榻紫雲如有意出山流水自無心井中目繫斷藤鼠窗外希聞念佛禽莫謂退閒無客擾詩魔未去睡魔尋


殿下三千笏何如五老賢曩親金粟佛今現玉堂仙道契裴公美功並楊大年丹心猶日月曷幸照枯禪


一春今又半佳況近如何不覺別來久懷君夢易多日登觀海閣時聽樂堯歌偶爾成章句順風寄老坡


自枉去年札跡疏道愈親乾坤皆寓舍山海獨留人欲展搏雲翼其如老樹身懷君千里外相見在何辰


傑士遙從故國來交情愧不及春荄半生一別十餘載重晤天方得幾回趙主法壇容我嬾陶公詩館待君開依禪遁世成商隱物色無由屈吏才


為緣超兩岸豈是壑難藏把斷龜毛纜休撐兔角檣無心遊法海特地示津梁胡不踏翻去度生願未忘


壽峰千井外大隱樂棲遲野客笻相訪山僧定出時煙描江上景潮詠畫中詩造物留心地茅菴十更宜


為接上上賓分身遍剎塵趙老家風舊恩霑雨露新


真實為報地心空時頂戴南無觀世音直下超三界


尋流已得其源西方不離東土說甚轉女成男當下超聖越祖


近傳道況至山家耳順年臨趣轉奢頭似峨嵋秋降雪心非菊圃日開花精金出礦難增色古璞全奇不揀瑕取捨未忘皆戲論何如獨獻趙州茶


萬福堂中老比丘八旬初度值三秋霜欺白髮斑來早德喻丹樨馥未休錫杖卓開香積國缽盂藏取勝神洲波離面目知猶在永扇堯風壯祖猷


自從嚼碎銕團紅端坐重潭疊嶂中敕點神龍施法雨指呼羅漢展家風巍巍道骨摩霄峻落落襟懷徹海空最喜一燈聯大夏毫光交燦五雲東


開函如嗅荔枝香咀嚼佳篇滋味長況復兼貽團雪飥令人消盡幾炎涼眼空覷透微塵劫骨峻鍊成大法梁承示讀予三會錄慚惶惟恐污君腸


盡道空王一莖艸疇知古佛是他奴毘盧頂上安華藏十聖三賢聽指呼


信手擘開獅子窩包函一切修多羅西來祖意如何舉直指金輪壯太和


梅貪結子花先萎竹欲胎孫榦愈青看破死生原一致藏仁敷德有餘馨


萬福無縫塔壽山覿面呈三文造不就一念自圓成髮映摩尼潔光吞霽月明少林花再發香透九重城


莖髮丘山重因之憶世尊掩泥求大法豎塔報深恩雪覆菩提樹霜銷煩惱根化成黃檗果一柱頂乾坤


阿娘面目祖師心道眼圓明空古今法乳親恩酬不盡淚痕歲歲洗春霖


何以資恩有全憑三昧力一念未萌時頓超千百億


身心空似鐘鐘鳴猶出定是定不見定寂寂見聞性


地涌一泓泉天賜供洗缽放去潤福田解盡塵勞渴


衲破剪春雲石破如何補跏趺不盡處一任莓苔裏


香翠結一團依然室是蘭愛君均節操留客倚闌干


瓊花逐浪開眼裏添塵埃返照本來面大千一鏡臺


出塵蹤跡貴同塵無愧荷囊一轉身換甲桑弧逢杪夏爛蒸栗棘飽高賓山開分紫雙邦瑞緣熟東方累世因福海汪洋期變化好將德臘壽天人


何事柴門不浪開聰明用盡學癡獃吸乾滄海無涓滴放出高源活水來


三百六周天外天退閒猶未得閒眠鄉人訪我話鄉曲瞬息東來十二年


自愧未能學嬾殘臥雲塢裏熱栴檀年頭佛法從教爛一個蒲團天地寬


殷勤為報眾仙臺勿念孤棲碧水涯待得故園松竹茂閒雲野鶴自歸來


破暗無別道貴乎自明德德明照世間所願無不克

