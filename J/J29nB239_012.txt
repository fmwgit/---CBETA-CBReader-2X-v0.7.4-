嘉興大藏經（新文豐版）數位版, No. B239 吹萬禪師語錄


傲入峰危氣不驕石磷斜側眼澄搖乘羊憶昔追由老駕鶴懷今慕子喬徙倚舒徐尊足穩驅馳容易野心嗂飄然已覺煙霞上擊角何曾探寂寥


一閣翛然仰翠微更增山色滿柴扉清音度遠朝鐘應梵相光遙熾日輝剎海毛端含泛泛層峰目瞬盡依依拽竿豈為參牛跡欲進韶公捲席機


峭壁藤穿古砌閒千條一臥野雲斑衣侵樹影宵中月目納嶢光夢裏山杖擊還曾參白足磚磨豈是照紅顏忙忙過隙情多少誰把希夷逗石頑


霧斂蒼山影沒瀾清池灼映斗牛寒雙鋒既入延津變六息仍飛噫氣摶莎徑曉看人砌碧金蟆光徹水成丹翔鸞豈必驂西母自在仙蹤仰露盤


激浪浮天熠擾來塵埃起處聲開夷歌似陣風傳籟野哭如家樹送哀嘯虎陶成南郭穴飛鳶幻出武侯臺舞雩既洩鏗音趣未許彈冠把賦裁


桑氣雲清鳥足低朝霞輕染畫山齊光騰寶蓋珊瑚砌影落瑤臺鸚鵡栖夢缽追青懷妙德敲門射白感招提通明幾度飛花雨認著狂頭秪自迷


黃昏山色亂栖鴉氣斂蒼秋淨晚霞天壤辰河光玉屑地文星斗煥金沙傳燈謾說三千瑞入閣仍拈百萬花長笑鶴鳴無子和箇中好爵賞誰家


秋清雪陣蘆花低興陟嚵峰樂品題入圃拈茶歌短調燒鐺掬水折疏藜煙籠紫霧卮霞燦香染朱雲日影栖罔徹關頭誰是味揚眉飛鷂已天西


日過西山色轉霞幽林啅噪夕陽鴉柳煙紫並光飛線溪靄紅增影墮紗萬壑齊吹風穴晚千峰一納海晴斜踰城莫曉蘿庵夢辜負公華老作家


素陌凄凄草色黃秋聲葉落影垂霜千層煙水和天碧一帶雲山並月蒼竹實餐餘梧當閣溶溪飲老菊為裳可憐壖穴誰知已角足從他臆短長


山色蕭條影夕陽雲深煙鎖氣蒼蒼疏林葉落偏驚悴野荻森花預惡芳塌引藤編清夜穩羹調藜熟素餐香呼羊作馬何須定卻被無能笑我狂


五柳何曾惜懶腰家傳清白喜漁樵聲澄梧木音雖隱燄裊魚腸氣未消梵閣心談塵熠遠祗園月挂素光遙山棲若得東林老竹葉勤酟濯飲瓢


欲啟熊山後無如此地奇月明空外境心定有餘師掃石薰風舞烹茶淨缽吹何緣香社裏更得友羲之


太古如山靜幽人不敢奇依門懷立雪斷臂證尋師法演天花散心傳地籟吹蹉跎三笑裏了義有程之


為樂天心處尋山一探奇白牛堪指路黃石可為師野菜和雲煮溫風帶霧吹只茲三笑裏擊磬欲何之


地秀峰還秀人奇境亦奇修蓮懷茂叔愛駿喜支師履落情偏暢鐺然息更吹從來肆志者物我亦如之


金山長老待子瞻竊去燒豬徒酣酣東林遠公識陶令攢眉蓮社思樂聖于今子韻入山林欲買花露何處尋缸盈酒肆不用衲錢少柱頭又無金風流何必麴糱中別有乾坤醉裏通陽山好借酒歡李白斗興把詩工君不見此日林下色新苦茗煎得且當醇


老葉飄孤樹條風不帶香唯聞天外響說是奏笙簧


野徑栖衰草清音帶晚霜雲岑幽臥裏是處有羲皇


落葉鬥秋風霜林和溼舞且坐勿開門蕉聲夜滴雨


山翠松煙古雲蒼月影凄數聲幽谷裏落木響清溪


蕩彼蒼凄峭石瑿瑿雙鳧匪我儔兮我策龍且躋


陟彼高岡素羽霓裳冥冥熟昫池潢隨風何所傷


遵彼溪灣梧醴飄潺我獨卓彼神山冰肌聊自閒


眄彼城漕如轉如陶浸假易我梁尻我僕駕若軞


空山鎮靜如秋鐵木忘機夢遊坐臥疏林月下小溪活活常流


林巒爽朗月華新興適徜徉訪故人夜靜霜寒扉未掩蒲龕燈火自相親


傷嗟者事幾時休接得凡夫釋我愁聖智雖優非氣宇大心全體是真流磯頭每折南山翠函丈多凝白雪浮可痛目前聞薄落無人道破海天秋


久病無廖身已倦翰書權把卻災魔何須性蒂摧渠遠且得心花助我多鐵骨任隨兵作陣冰腸誰怕焰翻波從來幻住原無滯萬頃風濤破浪過


一自朝陽付囑時雁行雙影漸參差歡逢灩澦來心切興適浯江歸路遲燈燦玉蟲花更落指彈箜引唄還吹相離莫肖羅衫淚秋剪梧桐月不移


四日春濃樹上花滿枝如雪墮兼葭輕風梳蕊開香片細雨飛煙罩素紗荒影舒徐林翠敞鬥音遷轉雀聲賒竹窗簾外堪行樂問我西來此是家


世界猶如水上漚我身漚裏卻綢繆隨風起止蕭條葉逐浪浮沉不繫舟眼耳何妨能嗅味河山無礙作朋儔應思塞海雙翁事馬不追尋鷗不求


年來老大無詩思坐臥深山寡興頭纔說雨風光景好恐嗔柴灶火煙收野雲騰躍容如媚行客漓淋色似愁欣厭不隨人滿意難拈蒲劍把詩修


薰風已度月華新桃李園中尚自春弓挂早知壇帳夢鉤垂更識海山親珠生老蚌期傳世柳種環溪喜逸民錫過幾番曾餽玉罕如雨墨一宵申


廣西山水川西少我過石南山更奇楠木嶺頭雄岫出碧霞蓊鬱海珊枝小輿坐上乘風御野石林邊夾道吹絕頂舒徐窮目處佳興猶如顧愷之


幾度神州若有為紅塵車馬尚參差珠光未曉驚疑甚玉液投分決擇遲珂珮鳴時人得意濮濠歡處我全知從來隱顯須相待莫把巢由當廝兒


六花片片滿柴扉萬里屏鋪玉帳圍巽女纔吹驚羽落黃雲乍舞惹鱗飛尋梅路上和詩燦斷臂林間帶血輝深閣不妨烘炭火長髭清夜有投機


冬日流連歲已周追隨兩序欲何求城中煙火聲雖熱谷裏芝蘭味更幽窗明映雪烹沙銚榻暖輕身臥紙裘深寺從來無曆數六和歡處勝春遊


昨宵受請入禪房明德彬彬滿四方元日次中寒氣盡兩更半後暖風長傳湯聽曲容生笑剪燭談心語帶香總是超然塵物外無拘繩鑑共和光


春江曉燦滿林花溯水輕舟崦影斜旗鼓遠聲星斗映簪纓淵靄玉金霞定知節度重恩蜀信有南康再御家野衲早逢青眼顧依依猶啟入仙槎


一葦春江破浪來金堤兩岸影徘徊子韶擊節曾真現妙喜彈聲豈昧開咳唾早成青瑣燄折旋已露赤肩才法門何幸重光顯信是靈峰有意哉


多年未作枌榆夢一臥雲霞似不知可是文翁來絳帳幸垂投于唱新詩青睛盼處纔沾濡綠柳彈時又轉馳總為龍標催士切依依唯聽紫金泥


深林何事更棲枝牽引啼兒傍岵思暖榻不逢猶子訓寒梅誰共我師題煙霞寓止雖其背衣缽宗源可上眉莫醉東坡泥絮況吹毛還許傑人持


錫過鳴沙慕采薇林深寺古我先依荒田死兔權收色挂壁靈梭且遁輝漢上星辰他日望池中風雨別時機青華若也堪垂現徹骨冰寒雅自歸


輕靄如蔥影入岷翹眸久覦洛陽春晶燈既徹明天燭絳帳猶瞻夜雪闉陌上歌聲懷逐扇窗前頌語羨書紳澤餘未盡仁風遠字水屏山滿玉璘


夢曉芸窗素影馳鶴來龜伴不參差已知黃老三生處更見韋皋再鎮時巴水鯨澄清政沒屏山棘殞化風劙紫垣何幸遭青眼謦我聞聲卻解頤


臨江此日羨馮君康叔遺風化澤殷法外潢池從解劍政餘紗帳授揮斤興歌魚釜關城悅談說雞林席丈熅幸有輦來還阻道黔黎借得喜春昕


楚水吳山亦漫游敝衣知我羨何求談心未及偕三月分手於今是五秋話到石城欽管幼夢回天界憶壺丘不因過海飛鴻便首尾雲龍莫可酬


玉音天洞舞霓裳星座輪光影蒂棠瑞草挺時歡祝頌慶雲爛處獻年觴遙思絳帳都山遠夢憶傳詩苧水長借得一枚兜率味仙風恒伴小春香


山事誰堪樂歲華細風如雨澤如花青林潤色鋪光燄綠圃芳嬌點翠霞嫩稼依湍狂線舞顛雲傍竹醉稍斜呼童布塌闌干上對聽簷聲喜更賒


藍輿煙靄入深山菊隱庵頭覓破頑一雨芙蓉十日醉數聲梧葉滿林間策龍已悵泥中句愛駿猶嫌噁字關桑曙可勞臨井牧免教黔首髏魚斑


柳堤煙曉泊輕艭為識韓荊詢梓鄉脫穎況餘白馬緒拽竿猶慕紫垣香才雄一石低曹謝賦過三都出董楊何幸楚亭瞻面目依依梅雨潤波長


野客行蹤不繫舟風帆隨雨泊東流煙敲碧舞沙堤樹水濺青搖葦荻洲夜火有漁逃我況短舠無蔽任仙游曙光若肯揮薰扇香口辭雲傍月浮


一葦青河破浪花白橋風雨帶西霞浮沉我媿雞傳鳳境界人看索是蛇鷲嶺空廊簫管亂水潦多鶴籥鍾差應思會老中興日甘露重開散月華


月下經行鳳閣頭評論遙悵水天秋簡書漫說劉姚輩燈識懸推馬讓流金紫夢回梁未熟桃紅頓去竹為儔龍湖每道人多羨誰把玄冠一挂休


何事都門策杖來金弢玉牒為誰開波淪灑血蜂壇盛玄奘傳書象輦徘大施有場非泯論小鼾無夢豈同才秋風起思堪行樂好向臨江復講臺


赤幟巡方覓舊期木蘭無樹久支離紫垣竄句多翹足梵閣遊心盡解頤夜引竹光寒免轉午臨窗色隙駒馳當軒不覺揮清颼可是羲皇高臥時


碧落巍峨象魏垂夕陽風舞角鈴吹雲層盪泊星河動瓦級飛流水月移光灼玉蟲吞海氣影標天國映龍墀我來覿面如分座多少亡羊著相思


草字蕭蕭已綠苔當年豪氣為誰灰風生麈尾成殊況鏡玻螭頭決異裁一局既瞞孤竹去三杯徒向許繇來達觀自是輕朝代何必膠絲聽古槐


天開有意成斯境故向江干弄碧波斷雲晚宿還依樹野客遙歸興欲歌英烈氣留磯上燄雄才聲挂石邊蘿我來不覺金魚醉收取絲綸唱卷阿


翩翩雲鶴已仙之多少風流續品題崔灝既成鸚鵡句青蓮移作鳳凰詩河山會境人相異物事傳心我自奇話到旅亭長揖處難將兩眼識彤墀


十二峰嵐淺翠流陶將細靄夾輕舟孤帆曉挂東山日野岸遙飛北渡鷗楚客漫留神女夢唐人擬代臥龍愁卓哉往事存如許唯掩長風一悵休


固陵煙雨一帆飛薄暮停舟入翠微音播祇林鐘已度語傳監寺我方歸檻前桃李培春樹案上經書掩目扉精進不妨函丈遠莫將人事點心非


幾年海上執銀鉤欲得金鼇卻便休一指頻懷俱胝類三拳誰似大愚流仙舟空泛月明冷玉麈獨揮霜色幽咫尺天涯籠燄隔華亭依舊作漁謳


戎馬盧龍踏未休渝城烽火動人愁轅門旗鼓中原壯井牧狼煙上將收巴水重新明月燦塗山不復穢塵留太平此日歌　天子何異當年擊壤秋


未到岑公洞先讀岑公碑字字稱金液行行贊石芝未識岑公知不知卻令賈島暗攢眉寧使人將五根推誰肯犬吠落人嗤君不見踏踏歌聲何所為


駢拇連成無用指附贅懸成無用肉何以初夏薰風吹六十日子成何律莫是同一肉和指年病月疾從此起乍寒乍熱是如何或氣或痰是甚麼都來遭此附贅肉笑殺珠林好大哥眾人莞爾呼為笑老僧惡發稱絕倒汾陽罵得慈明悟黃檗打得臨濟了不關土地不相識飯籃落地知音少君不見老聚雲無箇事風流只在人間世


不得抖擻不若匏瓠一繫哉木葉乾殼乘之豈謂風而偕策杖柳堤碧煙舞過橋澗底白雲開鳴玉庵前淺翠來影入松關林鳥度聲轉江千湍水怒古道夾柏扇飛紅桃花凋落人不顧唯有夜月歡相慕


聞說曹公蜀記繁曾將案上對心看不透牛皮兮不按黑豆不損眼睛兮不蠹紙穿但能睫底輝世界千古英雄一笑間


舉目看前窗前窗綠影竹轉眼看左窗左窗樹影綠相敲相舞葉搖風為羽為商聽不足聽不足一輪月下瑤池窟


摶風不羨榆枋志嘖嘖榆枋卻有評誰識山河無關楗到處幽幽似白雲憶昔素王居陳蔡芝蘭芬芳何所礙皎乎日月煙雨中寬兮天地人情外予經此際亦蹉跎且無子路說窮態


八埏結峙爭突兀水濬湫盤輝湘月繇來泊湊境中人靈靈玉樹光且艴曩古青驄覯長吉丁丁偕坐春風一我著麻衣非比倫高軒何得親石室莎徑花煙香轉折柳堤葉燦路凸列話到希夷物我疏權拈熟芋為君決擊木魚鼓噫鶚他年紫染須淖約


春雪如花春江映落梅帶影仙子淨江風陣舞柳稍斜半是藥王半是病


雪花自飛江自映梅嶺仙子冰壺淨任運優遊展信風昧卻目前成藥病


冰影流光夾峰灼玉溪錦水相錯焯竹窗輝起使星懸四國熙熙歡鎖鑰我曹借庇匪多年朝野清評已話傳泮宮鵰宇增鸞集津梁客子倍驄鞭繇來父母勤務施彈鋏鳴兮窺士義函席曾荷二三呼願坐春風益豪肆


綠霜塗柳翠朱露染桃紅月娥素羽寒兔逼妒殺英才花雨中君不見玉簫羅漢撲彤墀白鳳香囊苦離離又不見徒死苾芻細腰舞挑目招心住江渚可憐如劍復如蛇螫我靈根戕我家只須惡慧勤三作不肖景雲長聯賦


碧虛彝漢煥湫盤運地文十二輪來摧萬象山含管璞樹含焄唯我人多傑不入鳴珂便丹穴或作無言或淑貞昂昂千里英氣烈氣烈從來變山靈金牛玉馬及祥麟浩浩楚江絳雲密鬱鬱湖洲朱草馨卓越竺天雷氏女八紘九地皆傳語


君馬黃恒引駕假乘之難酬價秋日馳之苦路斜須惜當年產窪況來抖擻不宜馳追風逐電何用之寧負竹樓神鳳操未許輕折楊柳枝


誰將天地號紅爐百昌因之以榮枯英豪東卻臭皮袋透得幾人是丈夫蚊蜩殼脫寒枝棄蜂蝶神化壤坌無明明雲路弗施為撲火吐絲何太愚楊雄投閣徒已矣介子焚身空悲耳不識西華老神仙天子呼之猶未起幸來早覺華胥夢始知妙湛緣影弄可憐采石投江魚可惜玉京傳白鳳舉眼比印籠冷煙那能得入桃源洞雖曰把酒且當歌怎奈人生能幾何王子七日杳世路波斯兩次睹恒河碧眼黃頭原卓越余已追之可長活指上貽來四句真大都一字皆隱括徙倚山頭解虎錫熬煎爐內降龍缽非為自私入雲深窮則獨善兼則達廣成曾示我無搖四體鬚髮任蕭條中含一物先天地年年不逐四時凋四時凋兮余不老箇裏蒲團秋月皎者回踏遍海潮音隱隱露出珊瑚寶


荊南之水祖岷峨宛轉波揚壘疊多黃河之水白長天哮濤流水不勝玄從來枉直人間事過者為之口諓諓卜居楚子不須問碧虛湫盤獨是然瓠巴鼓瑟遊魚戲伯牙操琴仰馬視樵父不等爛柯回世態怎知雙眼淚爝火不息訪鷦鷯日出而作意飄颻唐虞垂衣天下治偏使我心何忉忉方今太是氣淤塞較之雄伯尤污黷投醪江飲不再來分飯剖餐誰追復腐鼠癡鳶滿市場石沉槁立羞干祿豈如冒雨覓黃花豈如乘興看修竹黃花修竹固悠悠白牯黧奴可解求了知擊角愈增醜罷讀離騷短髮遊潮吟島嶽三洲應澗影星河一月秋幾回白雲深處坐幾度百花叢裏過請循其本卻歸濛栩栩蝴蝶些兒箇羊裘莫說把絲綸采薇休道耽饑餓豪傑古今長夜中街頭布袋輕笑破


去年除夕荊南謔今年除夕臨江樂雪花撲亂梅花飛清香點就壺中酪何須麴糱煩儀狄竹葉寒光明的皪化母展動三陽開春風即送人日來閑中且聽八仙歌長安李白信奇哉


陟岡之馬玄且黃白璧月題鸞鏘鏘介睨齧鞭策絕骭氣騰躍苦王良可憐北冀生馬多肆無天廄怎奈何鹽車有恨徒惆悵下乘液髮忍蹉跎我欲相忘索真馬皮毛外擢踏天下千里昂昂大塊中七聖還來參牧者


林之壑兮山之石手之策兮足之履戰兢一步一垂涎此去天臺還幾尺白雲雖近御風遲曳尾徒勞把釣癡只今固向煙塵裏豈將黃葉賺啼兒世道草萊秋禁度轉眼嘉平霜雪吐驅馳若未徹骨寒梅花孰肯枝頭露行路難行路難路難不作燕人慕


崑山之玉原無色幽谷之芝不漏香嗟哉世態鮮青眼觸目黃金未見光洛溟那識靈龍臥蒼梧誰知彩鳳藏呵呵雲徑歸來也門巷是兮人境狂


附耳珮玦何其象點染流蘇未作光民無舉目山無色到處鯨鯢波浪狂蒼蒼何幸憐孔邇重光重輪特地起蔥鬱文華絳帳開歌頌歡聲芾棠止三接三錫頻來頒爭守無妨遮閭里君不見蒞政唯需一杯水

