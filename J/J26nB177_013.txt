嘉興大藏經（新文豐版）數位版, No. B177 破山禪師語錄

破山禪師語錄卷第十三


破山鼓笛從君打，疑殺承噓接響人，三泖渡頭橫獨棹，華亭公案又重新。


曾聞教外有單傳，撥艸瞻風得悄然，珍重蜀南箇義虎，爪牙漫莫露人前。


宮商一韻落胡笳，和者還須風月家，鱉鼻蛇頭分付汝，顛拈倒弄任周遮。


萬峰角虎距川東，赫奕威獰迥不同，任是四來狐兔客，全身盡喪爪牙中。


萬峰出箇小蝦蟆，喫著砒霜便當茶，此去深山開毒口，放些毒氣毒三巴。


幾度愁腸欲話誰？一簾風月弄寒梅，歸來不覺枝頭白，惺人鼻孔任雷垂。


火爐頭句親分付，撥著令人一爆煙，散徹九龍風月冷，依然別是鷓鴣天。


冤有頭兮債有主，箇中消息誰為伍？艸鞋蹋遍始應知，隨處任君打口鼓。


放出江南赤梢鯉，搖頭擺尾風雲際，有時騰躍碧波中，攪得魚龍箇鱉地。


去去來來怨艸鞋，其聲瞥爾貫吾儕，缽囊兩手親分付，一任山城飯舖開。


六年執役輔叢林，一旦殷勤遂此心，分付火爐頭句子，等閒撥著便知音。


久默無暇舉似人，相逢有則絕疏親，驀拈坐具法堂舞，撲地聲驚龜畫城。


偶聞高洞十和尚，且道渠儂第幾人？雖不同生共鼻孔，本來面目自分明。


驀劄相逢也便休，一聲地令人愁，裝風抵對聾兩耳，笑殺鎮州蘿蔔頭。


楚水巴山意可圖，何如箇裏弄神駒？有時返擲尋芳艸，蹋折一華五葉蘆。


千松日韻誰知音？一旦沖霄杰鳳林，不許緡蠻覓所止，惟留嬴鶴對巢吟。


一度華開一度嘶，幾乎鼻孔落依俙，今朝觸碎歸山去，瞎馬瞎驢臭罵伊。


心麤膽大氣如王，到處逢人打一場，惟有佛恩分外別，裝聾賣啞歇疏狂。


米裏有蟲飯有沙，蛀人肝膽飲人牙，老僧匙箸輕挑撥，便解和盤逸興賒。


萬峰客作已多年，一世眼高期浪傳，分付冬瓜與瓠子，大都種艸自天然。


現身惡世可深藏，莫逐周胡嚴李張，只待兔冰蛇吐火，始拈柏子祝吾香。


忽地相逢伎倆窮，當年中毒今復逢，鋒鋩不犯悄然去，聖箭一枝射九重。


毒中天童今始甦，機緣有待漫糊塗，頻頻拈出膠盆子，刺腦南濱星月孤。


千里特來呈舊面，一朝取食到鉤頭，分身更囑逢橋止，莫向桑谿覓飲牛。


法法從來無法法，無無法法亦無無，老僧今付無無法，石鼓輕敲聲五湖。


喝聲未絕掌連轟，勝過楊岐栗棘蓬，任是難吞而易吐，從教江海釣獰龍。


黃檗室中三頓棒，大愚肋下便還拳，老僧撞著呂公縛，祖代冤流如是傳。


數載殷勤立遠志，臨行云怨路頭遙，老僧無別相分付，城市山林接俊豪。


喫人涕唾弄精魂，一喝從教海嶽昏，濟北家私何所似？舌頭無骨眼生筋。


憶替鳥窠吹布毛，而今特地覺風高，老僧翻藉慈明口，罵徹淵鱗上九霄。


萬里無雲誰肯住？一聲呼喚不抬眸，鳳凰頭上白拈賊，偷得杭州作汴州。


古人皮履繼宗風，老破僧鞋又不同，分付闍黎行腳去，雲山蹋遍始稱雄。


惟佛與佛乃能知，比若天高無物齊，大有慧公親薦得，捕風捉影任拈提。


幾將底事扣金城，一旦無疑拂袖行，川北川南藏不住，逢壬杓卜聽虛聲。


師徒廿載亂離居，兩地烽煙意致殊，寄柄西來箇拂子，闍黎將去指迷途。


木鵝汎上錦江灘，勢欲翀霄力未堪，忽地烽煙消宇宙，五湖四海鼓波瀾。


雙桂堂前雙眼開，幾人鼻孔著穿來？有時高桂枝頭上，香遍天涯莫妄猜。


七十年來不歇心，老當益壯亞叢林，而今不負時初勉，況有餘機盡陸沉？


蚊子喁喁上鐵牛，無容下嘴處難酬，紛紛一夏歸山去，遇虎逢龍攜出頭。


群獅隊裏幾經來？大吼聲驚獸膽灰，自此收威斂爪去，人天指日鼓風雷。


三登九上徹根源，徹得根源非偶然，分付闍黎珍重去，逢盧遇簡共相傳。


未分玉石始為奇，剖出令人深重之，一段清光玷不住，瑚璉豈敢並傳持？


老僧再復高梁山，意欲尋人人更難，幸得闍黎珍重去，因緣秖在剎那間。


耳聾惟豎指頭禪，一任時人胡亂攢，卜度不知飯米做，強分裕後與光前。


坐破蒲團不記年，硬如生鐵軟如綿，三冬九夏寒溫事，漫莫逢人吐一言。


截流香象斂全威，任世任時堪所依，四隅八荒藏不住，始伸牙爪活頑機。


憐梅久萼病深山，一度華開一度歡，汝笑東風真不際，東風笑我醉闌干。


羊腸古路鐵蛇橫，縱步遭他一口吞，喜得艸鞋獰似虎，蹋翻海嶽任升沉。


連連痛棒徹人魂，追到懸崖撒手行，不顧深坑並岸，瞎驢撲滅上元燈。


捏拳展掌露家私，撒手逍遙一並齊，橫骨暗抽容易得，舌頭明墮少人知。


怒雷轟出無文印，意氣全彰雙桂前，日日吞雲吐霧去，休將鼻孔漫遼天。


源頭一滴自曹谿，派派分流莫與齊，四海五湖關不住，傾湫倒嶽任施為。


義虎從來無別知，枝枝葉葉自相隨，漫道西山亮座主，雖然隱顯不同時。


無文密印印真機，卻印真機何所疑，莫道丙丁云是火，丑寅恐落是依俙。


疑機不遂此何時？老大關頭誰箇知？不是老僧輕觸逆，從來佛法不饒伊。


一箇拳頭一活機，誰知兩載不如斯？而今分付歸山去，有日還同北雁飛。


二十年來志不輸，眉毛廝結口盧都，驀頭劈面迎風掌，生死無明當下蘇。


東家中毒西家發，豈料西家毒更深？白棒頂開正眼，乾坤爍破血淋淋。


飯罷貪涼繞砌行，抬眸忽見野情生，小池石上開雙菊，泄漏茫茫宇宙春。


鼴鼠飲河量頗過，小中現大大如何？從來箇事無抵止，一任曹源泛碧波。


白牛露地穩眠時，雲影天光逐漸隨，水艸不須重打算，崢嶸頭角任施為。


餓虎巖前嘯一聲，威獰雄踞惡風生，有時展步泥沙上，狐兔見之肝膽傾。


兔瑞歷朝因守株，烽煙頓靜入皇都，雖然榮耀不勝喜，且喜聲名播五湖。


龍翔天際怒風雷，驚起叢中萬木回，發榦抽枝與麼去，榮枯自是繼將來。


鐵蛇古路久眠時，撞著人來毒氣施，若是命根猶未斷，除非癩肉與頑皮。


良馬已隨鞭影馳，追風千里合如斯，將來國債可須爾，沒箇人兒偷去騎。


契不契兮只一言，一言縱奪自翛然，而今觸碎泥團去，漫莫逢人弄倒顛。


梅華衣也應當時，惟有馨香飄納谿，今日重逢無異說，好生將去指愚迷。


聖解凡情沒兩般，但能盡處自翛然，而今鼻孔遼天去，不逐驢前並馬前。


義虎離窩三十年，重逢愈覺爪牙銛，贈伊一柄鐵如意，將去尖山打聖賢。


鱉鼻蛇頭著一錐，痛聲大作忍乎微，而今毒氣猶如勝，癩狗泥豬任指揮。


行盡山窮與水窮，轉身依舊落牢籠，艸鞋路債錢還畢，褁米深山制毒龍。


抱拙年深伎倆窮，艸息息地喪家風，雖然未稱挐雲手，強逼生蛇欲化龍。


三冬九夏冷心腸，一旦忙然思故鄉，此去若逢丁鄭李，始將吾醜播諸方。


就路還家始是奇，免教帶水與拖泥，須知兩口一無舌，纔得指東又話西。


老不歇心來杖頭，深錐痛劄始知休，臨行與柄龜毛拂，將去川南指聖流。


四不從來法定否，一枝秀發驚霜叟，有時搖落不知春，千古萬古何枯杇？


正法眼藏瞎驢滅，此中嫉忌都教徹，三冬九夏與麼過，薦取當年白拈賊。


非但老僧心太孤，世間草木也榮枯，雖開幾朵來生色，密印昌昌讖祖符。


年年雙桂飄香遠，惟有今年華亦無，秀氣不知何所拔，眉州因此出三蘇。


楷瓢曲阜到高梁，聲價文風流派長，落澗甘霖掬半杓，逢寅逢丙灑蒼桑。


幾來雙桂冷煙浮，一旦冰心始徹頭，再伴老僧三五載，深懷毒氣毒迷流。


得吾眼也覷浮沉，淺則淺兮深則深，莫學瞎驢大隊，破沙盆句對誰吟？


得吾耳也聽疏鐘，聲落聲洪絕異同，分付闍黎珍重去，五湖四海攪魚龍。


得吾鼻也缺中交，一吸一呼透九霄，帝釋宮中觸碎了，唯香唯臭任飄飄。


得吾舌也苦言詮，能說長篇與短篇，言滿天下無口過，軟如鐵石硬如綿。


得吾身也曾禪床，老大蘇公手腳忙，雖是詞窮腰解王，高風千古有誰長。


得吾意也守幽閒，覿面何如隔萬山？放去孤危尋不見，收來只在剎那間。

