嘉興大藏經（新文豐版）數位版, No. B177 破山禪師語錄

破山禪師語錄卷十六


柳眼臨風匝匝開，意分南北幾經來，一回艸履錢還足，恨不如飛到五臺。


長連床上幾經秋，忽地翻身活話頭，走起欲拈行腳事，艸鞋先到楚雲樓。


驢年結下苦冤家，今日相逢興不賒，且去鼓山時喝水，快來只此驗龍蛇。


紫胡狗子睡沉沉，賊打籬笆解轉身，此去再來吞佛祖，莫耽影響吠秋林。


與君同處又同參，廝結眉毛不忍刪，付箇火爐頭句子，有時撥著也心甘。


雪骨冰肌誰箇知？臨行相贈扇頭詩，清風贏得還歸握，漫莫逢人露一絲。


此番相別真惆悵，一箇西來一箇東，珍重瀘陽雲水客，相從漫莫與人同。


瓢笠新新逐暑行，相忘到處可容身，不因病斷膏肓骨，孰向楞伽問水雲？


數年著意此竿頭，一日輕拋未易收，擬把南溟較尺水，黃龍奚肯類泥鰍？


六融融處更融融，廓落無涯天地空，恁麼海山風月去，艸鞋腳底活如龍。


百艸頭邊春信萌，老身必也付歸笻，前途撞著高低路，履歷無疑似萬峰。


不覺歸兮悵水雲，巴江講案久生塵，可分半座同行化，為信當機熟未曾。


肩荷長長箇蒺藜，煙山煙水去尋師，石頭踢破孃生腳，帶累芒鞋喫苦皮。


新秋紅葉滿天飛，珍重闍黎衣缽歸，大樹堂前開飯眾，四來狐兔盡收威。


辭我江南走一走，江南機熟許何久？佳音不敢自囊藏，露布些來看果否？


此去深山學逸叟，逢人罵徹始，任他千佛出人間，衲被蒙頭不知有。


久擲江干隻眼龜，值逢浮木尚依俙，而今斂爪歸瀘合，但聽風雷活鈍機。


瓢笠孤征毒熱時，此回行腳欲何之？想來故國雲煙杳，望子榮歸路不迷。


二十五年頃一過，相逢對理葛藤窩，此回歸到瀘陽去，漫莫逢人唱哩囉。


十二年來夢一場，顛三倒四溷時光，而今覺得平山好，分付闍黎去舉揚。


痛喫烏藤咄咄歸，逢人漫把惡風吹，沙鐺土灶埋深澗，活煮清泉接鈍機。


一回相晤一回新，媿我爐錘生愛憎，珍重闍黎千里驥，揚鞭蹋碎嶺頭雲。


計窮力極如何歇？刈把山茅打箇結，動靜忙閒解不開，此中正是安身訣。


傑出巫山十二峰，遼天杖底攪魚龍，楚雲望斷堪收餌，漫笑華亭推破蓬。


但行吾道即親覲，何必千辛萬苦來？愍及扇頭書小偈，好生將去展襟懷。


相逢相別意匆匆，幸遇巫山十二峰，帶著峨眉星月走，照人肝膽啟吾宗。


濤聲萬派自曹谿，分布只教絕所疑，漫道老僧那半院，盛山法乳任施為。


百里乘駒破暑來，引鞭逐動寶蓮開，老僧沒卻半邊鼻，珍重吾孫袖帶回。


吾孫瓢笠到江南，祖脈依俙血未乾，珍重臨行端的句，麥寒寒處水寒寒。


荷師靈骨上峨眉，始信承當足此宜，氣傲不隨風雨落，時時親覲普賢師。


艸鞋只怨路頭長，箇樣如何歸故鄉？珍重道傍荊棘刺，漫教撦破爾衣裳。


世亂攜鋤住白華，半融芋子半融茶，客來管待般般具，始信風流出當家。


擬將程限記歸工，蹉過巫山十二峰，幾箇玲瓏幾箇怪，吞雲吐霧不他宗。


老僧遺物尚存之，始信龍天作護持，今日重逢為證據，牛山法道任施為。


昔年曾住平都山，今日相逢扭鼻酸，珍重持歸作供養，漫將脫去與人看。


數載相逢一旦別，獨憐爾我風塵客，錦江曲去奪高標，掉棒只打波心月。


留君不住送君行，馬首雲霜逐漸輕，索我歸家端的句，揚鞭處處柳條青。


三顧高巖心未悄，九年面壁意如何？須知此調人難和，接拍新新唱楚歌。


為尋知己汎扁舟，密意風帆孰與酬？共建法幢拈未了，點頭石笑祖燈秋。


幾回良晤老維摩，一默榮歸信我何？今日與君開半道，他年有願復來過。


差別無為最上談，策君語默轉身難，忽然人報茶來喫，暗笑癡蠅度紙關。


幾番行腳幾番來，走破孃生鐵艸鞋，將謂此間多住住，誰知柱杖吼如雷？


吾儕終日著袈裟，伎倆無能盡爪牙，卻被闍黎分半座，共拈一朵合歡華。


瞎驢隊裏幾經來，糞氣坌身成禍胎，莫道自心還自了，盧能米熟要師篩。


悟徹心頭一點疑，能為可作天人師，破沙盆是正法眼，鄧傘丫非汝住持。


忽然良晤在渝城，久熟機緣豈讓人？臨別墨華香宇宙，等閑不與世同春。


老僧行徑惹人疑，不作將三就兩時，桃李也隨肝膽露，難兄難弟吐華詩。


賣弄曹山酒一壺，顛三倒四醉糢糊，閒神野鬼纔驚散，瓠子冬瓜逐隊扶。


人戶門前滑石版，幾能起跌幾能遠？老僧曾向此經過，雖覺深深猶淺淺。


抱恨歸家豎法幢，酬師漫可自拈香，天池近日多些子，為等闍黎代舉揚。


三月桃華謝復開，靈雲見也念都灰，叮嚀囑付三巴子，漫寄關頭一著來。


十載相聞喫一驚，片言堪可話三更，師徒衷曲終難盡，付與歸笻上碧岑。


翛然滿室無他物，養成一具傲物骨，老僧只此達知音，試問如何三五六？


自從離亂不相聞，忽見人來報喜音，始信吾徒安靜處，一聲白鹿振叢林。


馬度虛名播蜀南，老僧何日得乘鞍？令徒如是加鞭策，試問巒公閒不閒？


七載無音一旦來，始知臭口對人開，龍天且具風霜眼，爍破乾坤笑我儕。


見山忘道是偷安，見道忘山非等閑，珍重闍黎恩聖可，漫將滴水當波瀾。


兩聞慮我老空山，我慮空山非等閑，況子八關關不住，又餘蛙步走江南。


東北生靈瘴癘消，挺然傑出箇英豪，老僧說法堪依賴，為旭為霖破寂寥。


一回相見一回新，拄杖權為荅話人，試問髑髏前見鬼，始知就裏有冤親。


自在桃華嶺畔別，渾然如醉薜蘿中，通身長出參天棘，刺殺山頭瞌睡翁。


夢眼何如不放開，癡癡蠢蠢臥江隈，老天恨煞雲縹緲，無片高飛到我來。


雲無一片到吾儕，今日何多散漫開，想是谷幽原不定，流來不盡復流來。


自從記莂靈山頭，一字無聞已六秋，今日龍天推送出，令吾懽喜令吾憂。


師子貨中師子吼，群英一見翻觔斗，忽然輥出混天毬，一應邪魔皆拱手。


數載雲封不見來，一朝春迅吼如雷，已知在養子牙爪，不覺蒼龍出瀑崖。


吾蜀巫山十二峰，勢參天地有誰同？而今與國堅關鎖，日吐風雲益外中。


不覺相違十載餘，世情更變人情疏，而今記得當年事，李子機緣熟也無？


瓢笠放身天地走，相逢沒箇逃禪叟，錦江覺得多金鱗，試釣不知機熟否？


寄與深山老比丘，終朝活計火爐頭，嬾贊曾來煨芋艿，高風千古孰為儔？


老僧來到沒人陪，幸有當門楊柳垂，只見楊華開又落，不知春夢幾時回？


住山行道要應時，莫學將三就兩而，了得箇中渾不顧，打風打雨尚遲遲。


野衲瓢囊無特物，單單一箇死貓頭，拈來獻上瞿塘主，壽與波濤曉夜流。


我與先生隔一宿，先生長我十餘春，漫將此語論延促，見也觀河悟未曾。


受生長生與無生，孰箇生生足可論？就裏若知端的意，黃華翠竹一般春。


百年三萬六千春，一度禾香一度新，大結霜華輸王粒，榖臺滿載許誰爭？


年年四七經華祝，惟有今年預祝何？想是榮催桃李熟，千枝萬顆益三多。


春光初度始為奇，梅柳前村野鳥啼，聽得壽圖添新句，聲聲惟道與天齊。


吾徒母難渾忘期，野衲誘人未足奇，拄杖驢前開正眼，莫將艸料亂離支。


滑石風高與壽齊，挺然獨露小谿西，往來狐兔皆驚異，幾箇惺惺幾箇疑？


茅菴靜坐觀山河，華笑龍吟鳥助歌，就裏不隨聲色者，等同仁壽薦來麼？


彈丸之土聲天下，千古阿誰敢擬價？惟有將軍骨不凡，雕弓高向蟠桃射。


禪喜菴中逸老禪，與同修竹作同年，同年況有風晴興，贏得心虛節更堅。


絕頂孤峰結把茅，了知半世諸塵勞，無生自有無生句，水月空華伴寂寥。


萬竹山中不老禪，與同鹿鶴日蹁躚，風雲日日閒來往，時韻千秋繞法筵。


一年一度動寒威，報道隴頭春信歸，想是賢孫添壽日，普天匝地放光輝。


通身是病通身藥，藥病除時壽亦長，試問知公薦得否？與同鹿鶴漫較量。


眼前物物何曾改？不改應知法法如，了得箇中不改者，河沙難盡箇頭驢。


山水年年笑宇宙，時人不薦生情竇，震威喝徹老維摩，永證金剛無量壽。


箇事從來無數目，誰將七十更為題？庭前秖種一枝柏，嚴霜凜凜愈加奇。


六十七年彈指中，急須莫把念頭鬆，牙關咬定只教徹，不徹依然昧己躬。


人人不覺老春秋，對鏡方知白了頭，試看村前龍澗水，無分今古壽長流。


石梁橋是古今傳，活水湍流豈變遷？君壽與之風月老，半瀰江海半瀰天。


蟠桃核自種驢年，不逐春秋風雨便，就裏有仁能合掌，壽令拄地與撐天。


威名久蜀東，浩氣何雄雄？問我千秋旨，荅君山海同。


菊華此日綻，根自種驢年，壽量不思議，傲霜氣骨堅。


倚杖看龍城，煙雲巖畔起，君同不稍異，所異非君矣。


父子孫三代，完人尚幾家？年年逢此日，壽算過河沙。


生也者裏躲，死也者裏躲，薦得者裏時，神僊不如我。


益君福祿壽，符合天地人，如此長生術，任從蓂莢更。


忠南多傑者，雲漢了無依，試看江上柳，年年拂釣磯。


蹇大得生日，年年冬與春，雖然有更變，鏡樹識無生。


君壽比南山，南山尚崩倒，就中不倒者，同與君不老。


幾箇極頑石，老高堆上頭，況同仁者壽？溷沌過春秋。


細細山頭雨，飄飄不見蹤，有時風送樹，和葉落庭中。山中不得閒，共隨雲雨住，艸鞋腳底忙，踏破青苔路。


遠意來頻頻，索我痛開口，欲對達磨禪，曹山好顛酒。


其性堅且永，其機若禪石，坐破蒲團時，透露箇消息。


曹山好顛酒，到口絕承當，醉醒合如是，磨磚鏡放光。


試問驢年事，驢年尚未窮，擬將筆舌盡，驢糞卻生蟲。


期期盡竭力，處眾德猶寬，欲繼葉縣省，豈將常住慳？


白雲有深旨，來招我心師，幾度長空舞，笑聲落虎溪。


鼓笛恁麼打，知音幾箇隨，調高人寡和，接拍獨君歸。


力耕與筆耕，此道可相親，只見田中稻，誰知古佛心？


既受諸佛戒，即同諸佛子，老僧亦於中，況復如何耳？


枯腸欲搜盡，無字與人書，若識無無處，無無要亦無。


一葦向東來，十問九不開，如何得的確？九年成禍胎。


三生六十劫，夢眼幾回開？撞著燈籠笑，露柱卻懷胎。人來問我禪，開口只一咄，此是何意旨？笑中常帶哭。


牛山幸有目，爍破四天下，何啻得如之？無人敢擬價。


說起新句子，呵呵笑不休，笑中藏利害，漫莫此輕浮。笑裏且藏刀，知之在爾曹，爾曹若不會，辜負我揮毫。


特來受吾戒，吾戒非淺學，珍重戒法嚴，是名無繫縛。


遠遠懷瓣香，來吾雙桂堂，臨行贈一偈，歇腳便承當。


幾來雙桂苦，行腳一番新，罵徹尿床漢，如何更問津？雙桂堂前行，蹋翻幾片雲，指頭沒半箇，卻與世人驚。


蹋翻艸鞋來，欲尋歸路急，難參雙桂禪，白紙書黑字。萬竹山中坐，蒲團能幾破？試參枯木禪，只見空華墮。


相見易得好，久住難為人，我已拈來贈，任君天下行。


谷崖可深隱，雲散覺天清，適得一輪照，山河艸木新。


父母未生前，如羊伴虎眠，不知此利害，妄想當參禪。父母未生前，本來無面目，時人若不薦，開口還一咄。


來參雙桂禪，夜板不成眠，更有奇特處，種丘晚穀田。


達本原不二，隨業露多名，本來無一物，發用滿乾坤。


程途經萬里，底事卻如何？欲到含元殿，長安從此過。


住山須忘道，見道卻忘山，若道忘機處，鳥魚任往還。


來吾雙桂堂，佛法可商量，試問歸家句，峨眉佛放光。


雙桂行門滿，急欲老僧書，莫道乾坤窄，其如聲五湖。


試問主人公，相逢驀面掌，可知痛癢否？不識隔霄壞。


山中住幾許，道念卻何如？只見華開落，興同木石居。


冒險來雙桂，得聞一葉香，此回歸寶月，照徹永無殃。


來參雙桂禪，箇裏沒中邊，始信老僧事，驀頭痛與拳。


萬竹山中坐，高節要心虛，若了其中旨，法法與人殊。


峨眉山頂月，迥迥照十方，始信前賢說，馬駒聲遍揚。


來我雙桂堂，對渠無法說，一條短杖黎，與爾堪行腳。


不識高梁路，行來甚寂寥，禪參無意味，知此卻風高。


來參雙桂禪，如羊伴虎眠，有時遭一口，怨聲萬萬年。


來參雙桂禪，領眾開荒田，機用一般別，他全你不全。


瓢笠來雙桂，征衣尚未乾，歸程卜在即，令我復心酸。


白棒沒人情，聞風便退去，有時知痛癢，始信大乘器。


試看庭前竹，心虛節更堅，不隨風雨變，蒼翠到驢年。


雙桂禪堂窄，難容四海人，一朝得瞥地，千古為冤親。


欲參雙桂禪，猛力開荒田，佛法亦如是，何愁不現前？


磨墨真心苦，求書沒奈何，老僧纔舉筆，已是葛藤窩。


獨坐小樓中，看雲起石峰，握之不可得，是竅皆玲瓏。


乍入此禪期，高賓罕盡知，迎來送出去，且道是阿誰？


來參雙桂禪，語默俱悄然，忽地驀頭打，其如痛癢前。


物外有諸方，諸方多意氣，不學文字禪，方得大成器。


不知身是苦，以苦欲捨之，試問其中妙，插鍬尒已知。


為道歷千山，艸鞋錢孰還？有時逢滑石，管取腳頭寬。


涉水與登山，徒勞將自瞞，豁然腳底下，踏破艸鞋穿。


做就莊家活，田園五穀豐，諸方禪衲子，共享太平風。


一葉飄秋落，千山雲覆藏，我家渾不戀，即此兩相忘。學道從來別，天涯星月孤，早知天盡處，雲霧起江湖。


遠來索我書，不以文章賦，但可得其全，天下始有悟。


毀形盡忠孝，忠孝終不妙，即此嬰重心，公然合至道。


索我臨行句，當頭一棒親，痛聲情未瞥，忽見本來人。


偶共嵩呼語，相期別有時，且將乾屎橛，分付與君持。


跳出金剛圈，吞得栗棘蓬，破山門下過，莫道不相逢。


竹杖行山去，雲山撥轉頭，要知腳底下，黃葉滿空浮。


居家人應佛，出家人非佛，究竟是與非？不知佛何物。


精進持禁戒，猶如護明珠，若然知動靜，真是大丈夫。


偶面忽然別，情濃境亦濃，天城山水渺，卻與老僧同。


同來雙桂堂，歸去各飄香，穿透世人鼻，無人自感傷。


說起臨行句，山頭萬木新，和煙折一手，相送杖頭春。

