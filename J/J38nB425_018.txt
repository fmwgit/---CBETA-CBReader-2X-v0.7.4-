嘉興大藏經（新文豐版）數位版, No. B425 即非禪師全錄


一望海天空何處覓西東司南鍼子在榑桑路可通上下唯一碧宛坐琉璃中飛鳥去無影隻葉飽春風海日生寒浪五島望朦朧洛伽不可即無二大悲翁及旬登彼岸喜諸上善同羯羅王水族護送荷神功


遙觀此土多根器不辭萬里涉其地四眾雲奔競散花一時默授菩提記人賢水秀山更蒼榑桑國裏似大唐千古機緣今一遇祖道重光舜日長


素志巖棲傍石隈無端強逼渡江來欣看紫氣凝春麗不覺幽懷對月開閬苑群峰齊點首漢庭雙掌待攔腮獅絃久輟稀同調此日重彈一快哉


謙光輝海外德業滿山中退步竿頭上千賢立下風


東來興濟道壽國福黎民撥轉法輪手須還過量人桑天唐日月梵剎舊吳閩笑指蟠桃樹千枝本一仁


寶舟同日出沙關後到無吁風浪艱大抵龍神多有意邀君看盡海中山


地僻宜棲鶴何當象馭過天風惺午夢檀澤漲春波道契毘耶久恩留舍衛多雲林與水鳥時演太平歌


落花春正寒雪意濃於雨君為夜話來發我夢中語富貴如傳郵三界大逆旅來去百千番不知誰是主斯日逢達儒惟道以自處全具文武姿冷然不赴舉遊學寓異邦抱節猶處女世間稱全人蒼蒼豈孤汝坐久兩忘言燈寒爐息縷催歸隔寺鐘蹋爛桃花渚


綠遍郊原春易深東風扶我訪知音山行不覺歸來晚印破滄江月一林


雲松萬壑趣何奢山搆幽添一徑斜不覺此身居外國時隨清夢返中華人生恰似枝頭鶴世態渾如鏡裏花白地猶憐開眼暗棒頭點月落家家


嘗聞氣宇俊於王胡不踏翻沒底航既悟文章如獵網肯將山水入詩囊兔原有角非關種石本無機不用忘大地一塵海一滴問君動足向何方


紅紫叢中早隱名清風明月富生平雲帆不赴清時詔冠髮猶存漢日臣杯映落霞天共醉文成滄海浪低聲遨遊異國逢鄉衲話盡家園世外情


空山無事枕楞嚴客至呼茶解黑甜笑我無心期作聖欽君正氣可驚閻詩從句外明豬案社賺禪餘典酒籤色見聲求渾是妄宗雷何處著巖瞻


眾壑松風釀早涼嘉禾滿野鬧荷香正當擊缶歌無象何事牽雲寫別章萬里海天容我拙無窮山水任君裝送朋因起懷親念夢逐歸帆到大唐


久不見鄉果謝君慰渴懷誰知居異國也有狀元來


重整象王窟為緣接上流滄溟觀日出河漢臥雲遊偶讀神京賦因懷故國秋江山爭入座宛對百花洲


千峰留卓錫高臥俯東流笑破黃粱夢何期白社遊山藏偏何暖水近卻宜秋人境兩相得堪稱第一洲


一喝青山走千川水逆流夜肅鐘如語亭閒月共遊玉碗青樓夢金風白帝秋泥牛猶未醒木馬渡滄洲


海國眠雲趣甚怡天親別久動關思何時捉返空潭月共聽松吟不字詩好信郵傳秋到早荒音附答鴈行遲遙看嵩柏抽新榦橫出榑桑影月支


水菴然禪姪初度當而立覷透趙州關突出娘生鼻道貌瘦于秋禪心貞似石打翻花甲子海上看紅日


不逐群芳艷金葩隱綠叢數枝擎露白幾朵醉霜紅所見心非眼應知色是空主賓能抱節令我憶陶公


婆師尼父共生晨大地嵩呼活聖人覺苑日懸東魯旦杏壇花發少林春古今卻似夢中夢儒釋翻成身外身六六年遊六六國金毛出現異麒麟


孤帆泊盡長江空茅廠添余入畫中為憶弟昆難就寢忍看漁火點霜紅


如意頻拈忘歲月返觀自在樂無為善財一去無消息數卷楞伽舉似誰


聞君方壯歲點銕卻成金因病知禪寂忘言了幻心無常生老死坐斷去來今面目歸何處梅香雪滿林


三千甲子夢中殘兀坐無聊憶二難竹榻茶爐人甚處月明空照水聲寒


南枝消息早幾點播春功雖擢百花首凜然高士風冰肌初解凍雪谷未成叢卻怪舊交臘吹香過海東


按取大唐曆歲除在昨日海外臘歸遲明朝是初一兩國不陞堂母胎法說畢小師請記年呵凍梅花室


中原新漢土外國舊堯天衲享昇平福山呼鞏固年春風旋島角旦日上雲肩無德堪圍補重吟祝聖篇


俱是冰霜質半為紅紫榮雖云綸閣勝爭及壺中清


聲影了然靜香光共一村全承風以德更念雪為恩容比孤山瘦清如吾道尊誰知春面目收拾在芳根


短棹煙江曲虛虛似有情更移春樹裏急趁午潮平滿載雲猶溼爭飛葉共輕揚帆歸遠浦臥對一峰晴


地一聲獅子吼花紅艸綠百靈走通身手眼潑天開日月須彌齊稽首


子居東竺母西方鞠育恩深曷敢忘每遇諱晨酬懿德返魂專借一爐香


去來無蹟住無方愛斷情枯恩亦忘歷劫不離真父母數聲黃鳥百花香


三光為晝夜惟恐德不全煦日歸春半眾星扶月圓燈籠心眼活露柱舌頭穿覷破無生滅團圞話別傳


選花如選世間賢卻愛櫻桃醉裏禪一段風光描不盡儼然半壑臥神仙


千條花間錯通身掛瓔珞不與眾芳同孤光何其卓


名園春事好半榻臥層陰每聽石泉落不知山雨深浮生如幻夢逸想託雲林撥斷無絃曲非公莫賞音


杪春七日夕方半夢越滄浪桃李灣插漢丹楹翔欲墮陰陰濃樹棲白鵰轉入一門窅無際楣文三字阿鼻關銕面良久出迎入藕手甌香殿上頒獄卒稽首恐不及鬼王贊歎莊容顏默念何緣得至此心通笑答爭敢攀為師昨起佛法見暫屈此中兩月閒魔外聞之手足舞石頭墮淚點花斑道人無往不自適勸汝石丈開眉彎調達風流吾不讓鑊湯爐炭甚安閒猛燄化作光明藏沸鍋傾出瀑潺潺浣我心身佛法垢爍破眾生生死環果因信如潮不爽地獄天堂轉念間一念回機同本得翻身靠倒銕圍山歸輿曳破萬峰翠坐斷毘盧佛頂鬟三界觀來大夢宅獨醒猶未離夢寰爭如夢國夢為覺以覺為夢無容刪至人無夢亦夢語為君出夢點癡頑身是春山雲是夢何妨飛去復飛還


黃金散盡留書劍呼僕攜來海外遊傾國奇珍難著價俠文兩字足相酬


漢宮四月薦桃香春杪看花憶洛陽海外千蹊開獨晚雲中一樹賽群芳文章滿眼隨渠讀錦繡通身別樣妝野衲美君原美德前因或想是劉郎


偶入藏春塢揮殘幾片雲青山當戶見人語隔花聞翰墨誰知己詩禪好寄君龍蛇翻筆底自讀不成文


香艷都藏斂居然節操風園桃渾色相獨露幾枝紅隱不因秦世名傳自漢翁重論花底事心眼更玲瓏


花殘葉已勻蜂蝶不相親圍繞惟千子出林居上賓能除炎熱渴俯順歲時新嚼盡甘酸味方知有至仁


黃檗二六峰白雲大小酉廝結忘春秋道交天地久此雖真面目抑亦孔之醜混沌未鑿開甚處分瓊玖邈哉趙丹青影上脫窠臼梅彰古佛心竹示擎天手高節有清音能醒利名酒況復道果香時時落座右何來雙伽黎會中添四友盤石如猿蹲德澤潤春柳云是嚴與嚴重法克臂肘因補圖之餘劫沙同形壽魯翁有季父綱常能自守浮家滄海東此軸郵授受一日示山僧鞠請一揮帚展對欲有云忻歎未曾有筆舌久空荒辭拙生愧忸信手抹將來春風開戶牖盥濯謝蒼穹雪我文字咎萬象困不言虛空恒點首


江山看不盡舟楫獨吾私遠訪豈無意相將未有期三春不出戶滿眼皆新詩收拾雲箋上臨風寄白眉


三讀君詩枕簟秋儼如對榻話因由句中明月開懷抱几上青山足臥遊雲影無心移石去鶴蹤有意為誰留一緘白紙封來久待囑薰風到攝州


誰移碧沼雲繒上一朵紅蓮筆底開相似陸郎何處去愛君長供活如來


寺裏青山雲外樓朝從定起放雙眸疏鐘引日天邊出五島迴瀾江上浮給侍並無唐虎豹登門只有趙王侯閒餘更上高峰頂臥聽松風舉話頭


何日歸唐國天涯共爾曹上方留夜語萬派釀秋濤海納因能下山名不在高微雲都斂盡月好為人勞


閩寒地出角穿破碧雲重萬里從何得令予憶孟宗


定起天何色忘言雪許深空花落半榻意氣暖寒衾


不假黃金骨錯安彌勒名大千留不住豈坐燄陽城


本是金毛種金毛類不齊威光凜冰雪開口吞虹霓


白玉難比其潔琉璃莫喻其光表裏玲瓏洞徹清輝圓照無方


木鍋爛煮虛空渣飽德餐香豈有涯拈出爐頭賓主句山留積雪照梅花


變生為熟入火不焦凡器神用不減仙瓢五行不屬世或為饒或為拈出百味咸調


普通瑞雪歲云奢片片飛光照海涯瓦展千盤珠有蹟山連一塊玉無瑕六霜凍破多生夢九載寒彰五葉花瑤樹瓊樓觀不盡天將富貴與山家


君家向住海門東著破藍衫不再縫剩得青眸看雪浪那知白髮老春風圊書醉置三餘外逆順閒藏一笑中歸去兒孫爭接杖懸弧正值滿林紅


松菊知無恙江山夢尚留何時移雪棹海外看瀛洲


東風扶輦入有愧法王尊拈出無私句恭酬兩國恩


蓂添兩葉歲初更耳順年臨萬物亨富有三多何足羨龐公看破不生生


行同古佛壽同天誤落人間七十年八萬塵勞渾不染寶池長燦一枝蓮


大悲示現此山齋兩朵優曇缽底開父母未生前面目一時描寫入新裁


花邊促膝劇論懷兩扇松門徹夜開明月不隨流水去青山幾點渡江來


話別時當三月三鶯花無計款同參孤舟載日還雙徑短策挑雲上九潭薑辣未消如檗苦饡香已化嗽泉甘峰頭錦鯉波心月寄我並裝沒底籃


山中雙古柏世外一閒僧可是忘年友堪稱無盡燈


多福一叢竹移來紙上綠擊之卻有聲覓則了無物葉葉起清風高節宜幽獨誰可此君儔分紫萬年木


六霜不得山中信一紙飛來猶古鏡殘雪斷雲在目中無外江山皆照映


種穀方免饑蒸沙非究竟吾有無字詩松風吹不盡


入市尋彌勒撞著觀世音相牽入地獄真個老婆心鬼窟摟教碎刀山喝使摧龍華衣缽在莫上黃金臺


閩天住久厭朦朧坐斷浮雲碧掃空晉水蛟龍悲夜月芝山虎豹泣秋風名高不讓知玄輩道大堪追太白翁六十年來鐘漏盡靈源涌出一輪紅


有念鑄無念無念即淨念念念念不生彌陀全體現自心即淨土佛不離自性看破念佛誰是真為究竟


三間茅屋傍梅花四面青山護結跏天賜幻人居幻境大千幻納一袈裟


關即是我我皆山了無內外與中間所無所所我無我是誰作主坐何關


悟迷生死兩重關筋斗打來知幾番今日路頭都坐斷從教大地沒籬藩


脅老三年證大果長慶蒲團破七個莫謂今人非昔人佛祖原是眾生做


一句話頭如銕橛嚼爛舌根露出骨果能如是用工夫敢保立地補兜率


瞿曇此日悟明星瞎卻娘生雙眼睛禪德眼睛雖未瞎看來鼻孔不多爭


明星無異見差異異見施為皆識神識神學道陰陽攝不落陰陽名出塵


日日舉頭天外看誰云身裏出門艱忽朝撲落虛空片壓倒門前大案山


一大藏教拭瘡紙千七百則爛葛藤大開一口都吞盡個是人間無事僧


霹靂轟天是濟宗知君雙耳幾番聾者回透出頂門眼不枉獅林覲老翁


古今聖賢主多是果位人慈愍眾生故乘此大願輪不忘靈山囑大法荷諸身報恩大知識同來符宿因宗風補治道帝德全修真機暇思問法詔請敕群臣道駕啟行日迎送億兆民瞻禮無立位蹄輪填重闉合用從新制御庫給萬珍逢山開覺路遇水駕迷津一拂登寶殿奏答迅如綸機契第一義龍顏悅幾旬賜號曰大覺衣紫光鱗鱗少林花再發龍池雨露新殊恩勵後學寵渥澤雙親昏衢與晦室賴師而有晨朝野無貴賤傾心願陶甄法施已云普杖拂歸湖濱人有榮欣意法眼視遊塵道德照今古華樸靄彬彬何來未醒漢懵論嗽齒脣謂師名行道薄言為解醇三聘古不起一詔赴紫宸時節以當出隱顯無疏親道若無所感名亦不易陳差勝德不修名與身俱淪予於丙申歲為省覲南詢混雜三作禮知師道絕倫今冬讀綸語語語似陽春堂堂一國師天下仰慈仁


天童寺裏口三緘萬善堂中展塵譚感得　君王親聽法道風從此播東南


東平古鏡已全提妍媿光分照用齊更論不遷端的旨馬翁梓里在江西


書來異國江山夜忽感中原霜露秋再讀嘯菴遂願艸了無隻字可相酬


眉毛凌寶劍腦後開雙瞳滄海眇一滴老氣吞長虹


廣長覆準眼空群寶劍高揮不字文天產英豪為國器虯髯未許臥深雲


山中行扶得一枝藤纔舉足踏倒萬崚嶒


山中住古今為旦暮繞猊床檀林無雜樹


山中坐開口成話墮為無為石頭點幾個


山中臥一切都放過夢也無說甚風吹破

