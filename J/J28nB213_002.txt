嘉興大藏經（新文豐版）數位版, No. B213 芝巖秀禪師語錄


透徹根源心自安毘盧頂上任橫眠恢弘祖道玄機活正令全提遍界傳


靜地堪將築箇菴玲瓏八面絕遮攔垂慈接物今由爾珍重門前豎剎竿


戒珠瑩潔利群機淨顯秦西道不虛月印波離三聚法靈峰獨露展威儀


袖裡乾坤格外機瀟然無束亦無拘到頭撥轉三更月寶印齊彰遍界施


江北江南都走遍不辭勞苦始周全此回若得真堪委正眼流芳豈等閒


叢林賴爾聖凡親日用操持貴自勤想是當年曾記囑堂堂獨露始超群


知君氣骨不尋常返本還源歸故鄉若到峨眉峰頂月峨峰尖上駕慈航


經年打算出紅塵立志須堅行要真識得本來真面目堪披法服入僧倫


千斤家道事非輕賴汝勤勞荷眾辛機用全彰須猛力頭頭法法始相親


大道本無言分明在目前透得眼前法毘盧頂上眠


金風颯颯下秋空轉眼浮生一夢中人世排場如戲局煙霞影裏落花紅遺身返擲無生國信有渠儂得意同


不負鉗錘使悄然參禪須用擇師賢了知妙悟無餘說一任饑餐睡打眠羨爾尋常百不管欲須越格貴鑽妍分明箇事君能委便是人間火裏蓮


山中行獨步任縱橫經舉足掉背孤掌鳴


山中住竿木隨身豎逢場戲敲斷聖凡路


山中坐半肩風冷過露全機那管山河墮


山中臥好夢做幾箇舉似人知音也難和


色古焉知歲靈然不易觀澹涵山鳥秀響壓谷音殘風雨聞仙梵蛟龍見影蟠蒼然霜雪後獨挺傲深寒


壽山壁立孰臨網北斗擬懸彩瑞香拈起吹毛頻辨別橫拖楖栗示新彰徘徊斯道重輝席高豎法幢繼祖光氣量弘深同月皎一輪清徹印湘江


英俊孤巍四海降驚人句子孰承當機輪撥轉湖湘月風味飄來丹桂香佳氣每從頻笑得清聲偏向座中揚壽高獨步長天宇祖印全提遍界昌


孤杖侵寒露長途孰解前明星猶在樹曙色半橫天去路不知處來時豈待年一身空無寄萬里自隨緣


曹源一脈共知音屺嶺遙看意轉新無限香風清宙內採芳還憶送行人


不愛青山入市廛祇因遍欲訪高賢若逢舊日閒知己莫把家風儘興傳


卓破青山只一笻孤昂任運月行空獨挺不計乾坤闊幾點煙霞入座中


重陰竹翠鎖華林瑞色飄飄意更新收捲閒雲歸遠岫袈裟猶帶舊煙塵


枯柏回春慰寂寥芳神不改話前朝昂藏葉葉應初茂氣蓋森森行未消千載樹神靈有在萬年孤幹發新條徘徊祖道重輝日飛鳥爭啣香亂飄


憶久今相聚因憐道愛親芝蘭含遠秀松柏韻長春共話無私句同揚不二因鉤錐隨處露垂手接佳賓


正氣天倫壽不遷知心何更結山川剎竿倒著聲光滿化外生來別是天


壽量親經七十三靈峰心印羨行仙浮幢王剎光中現及第心空萬象鮮


天涯奇遇莫非輕千里同風喜共盟滿腹情懷新調韻一翻風月瀉圖行依依問道非無益句句談心入座瑩弘護吾宗君羨譜紫衣猶帶舊煙塵


氣宇超群豈受侵宏才文秀習詩蟫丹心一片舒蔡赤滿紙琅玕翰墨林妙舞生機皆自得功成名遂碧雲澄個中主伴重重意一互晴空耀古今


曉起憑欄獨羨行揚帆高指五湖春頻驚柳眼含青秀細剪梅煙吐遠晴一棹堪銷芳草合半蒿深鎖夢魂輕嶺雲踏碎無心去日炙風吹枝荔新


風流雅士鬧身閒堪作人間瑞福仙浩浩聲光皆佛國萬峰親記萬斯年


不愛皇宮愛梵宮煙霞晦跡萬機空庭前留得花常在何似當年文帝容


桃花春雨曉行舟客子忙忙入醉樓惟有金輪峰頂月不隨流水照王侯


文華光耀遍天涯信步雲風蹋祖家機用全彰嵩嶽秀堪將白棒驗龍蛇


峻嶺信步徐登上笑看大塊呈奇壯一群白鳥拍波來數朵青峰浮玉浪


春風靄靄上重雲得入重雲見遠春此日登臨發一笑多年心事總成塵


介眉安進古稀年壽益康寧海屋邊心鏡暉騰光浩浩覺華愈茂碧新鮮


印遍靈明絕見聞蓮邦榮茂悉為真年經耳順雖稱美透徹根源壽萬齡


宗風孤卓楚江干氣宇如王露彩斑足下烏藤函九帶機前意味具三關心空及第端居譜大用全彰皓月寬何幸秪園先聖蹟千秋凜凜古今頒


荊南開法數餘年未見端誠到我邊幾欲杖移塵世外每思瓢挂碧峰巔昔因曾訂東吳地今幸盤桓西楚天愧感同門兄弟好躬身伴我歲寒煙


千絲白拂少人知為愛清光淨妙施獨有奇人頻羨得頭頭法法始相宜


綠葉珠衣濃淡開嬌紅嫩蕊點金臺芙蕖謾著胭脂染疑是仙娥摘降來


盈門錦繡落花殘淡鎖輕煙賽牡丹滿漾舒妍鮮紫膩一翻名勝隔青山


春風動處牡丹開淡鎖輕煙倚玉階今日南泉來到此問君消盡幾塵埃


兀坐艸床遠市廛個中消息見誰傳葛藤截斷無拘束正是人間陸地仙


心隨朗日高志與秋霜潔心志泯圓通兩口無一舌


以參祖師禪畢竟是何物永夜廢寢餐舌頭原無骨


密樹重陰引興長滿庭翠色點雲裳祖燈續燄光增耀道脈連枝韻復香暑逼勞神煩妙用秋臨著意發清商梓鐫梨棗流通去從此嘉聲播上方


凌空小閣恣談心雲影山光徹古今意合乾坤知道誼氣投水乳見情深家風仍舊多欣慕殿宇重新羨荷任孰謂同門英傑少區區三月杖親臨

