嘉興大藏經（新文豐版）數位版, No. B156 無幻禪師語錄

無幻禪師語錄卷上


文彩纔彰字已成，不知此字喚何名，閱經三藏無搜處，忽聽雲堂板一聲。


宗師口直心猶直，鼻孔撩天不覆藏，床腳鐘樓當路虎，節文義理實難當。


要人省力自勞力，本自無端又起端，總令生佛未來會，也使鰻魚上竹竿。


去歲重陽曾賞菊，今年賞菊又重陽，人心爭柰自明暗，那事何曾有變常。


世尊會說法，文殊用盡力，罔明彈指間，女子從定出，一火而鑄成，思量最難得。


衫子青州出，拈來重七斤，一百十二兩，莫錯定盤星。


曾到未到喫茶去，空門侍者絕疏親，要將滋味均同得，一樣烹來普施人。


躬行數步，立展兩手，佛法大義，那箇不有，尋常論作是開田，毒氣何曾離得口。


天堂地獄由心造，了得無心罪福空，只有法身空不得，本來無影亦無蹤。


死去活來有甚異，不行要地也無難，趙州差張三李四，投子撥李四張三。


藥山掩口，華亭覆舟，青天霹靂，白日血流，盡己盡人無盡盡，青山綠水自悠悠。


日裏看山明白話，層層疊疊萬千重，天聰畢索耳根出，祖意西來在此中。


碓頭三下三更鼓，夜半分燈過嶺南，親言不得又不會，灼見黃梅不妄傳。


清淨破戒元無二，涅槃地獄有何形，不知度盡無遺影，一陣香風起少林。


平地洪濤起德山，雪峰隨浪挈波瀾，岩頭突出翻潮手，倒嶽傾湫鬧一番。


一二二三子，大鵬纔展翅，平目覆仰視，虛空誰把住？兩口無一舌，塵塵剎剎說，此是吾宗旨，言中無別事。


試問教中誰是貴，側身叉手獨稱尊，這軀寶相人人具，何獨三家村裏尋。


勞倦頭痛卻不會，一盤托出不辜人，復云頭白與頭黑，可是饒金與益金。


胡鬚儱侗又顢頇，無聖無凡本廓然，一片赤心云不識，自知無計渡江南。


冷灰荳爆呼侍者，欲通消息到潘郎，老婆一片心徒切，不是知音不洞房。


佛祖家風，衲僧活計，百姓日用，無不在內，喫粥喫飯，也要仔細。


三句皆從內一句，不知一句又何來，吹毛利處言思斷，遍界巖頭笑滿腮。


香嚴老人露刃劍，觸著應知命莫逃，總使鋒前超得過，也應脫殼換皮毛。


但知春色無高下，誰信花開各不同，殺活縱擒非趙老，誰能識得老婆雄。


驀直一條平坦坦，與他勘破太區區，崎嶇平坦都行遍，穩坐臺山樂故居。


踏破草鞋無覓處，得來全不費工夫，尋常一樣窗前月，纔有梅花便不同。


梅蘊芳姿將欲粉，春隨根蒂動香魂，東風吹出林間去，惹得遊蜂滾到今。


云從聞思修，蝢入三摩地，無為未必真，有作何所取？良哉濟世者，出此方便語，勿以耳聞聲，眼觀猶不許。某人寫爾形，目之皆可喜，若謂這箇是，遠之又遠矣。除此別相見，驢年何所似，突出劫前眸，鑑此慈悲體。


大智若水，大滿若月，自在體同，三無差別。是境界中，誰生誰滅？我作是解，認龜作鱉。


筐攜小鱗，索撩天價，遇知味人，可賣不賣。負之而趨，償馬郎債，翳形而去，從人笑怪。


從聞思修，至成寶覺，曲盡時機，也知絡索。不耳聞聲，眼聞亦惡，一指頭禪，何處描摸。


達摩何曾面壁，神光何曾立雪，圖者，如虫嚙木，偶爾成文；觀者，指鹿為駒，認龜作鱉。咄！


梁王殿上曾虧本，石壁巖前又弄奇，不是神光輕覷破，至今猶是雪花飛。


一隊老古錐，不知為甚麼，水石山樹邊，行住復坐臥，世外并世間，盡情俱說破，大地及虛空，都來無別箇。當央展向與人看，黑白未分皆話墮。咄！


塔前付囑無多子，百萬人天那裡尋，未審是誰成漏泄，至今殃禍及兒孫。


若謂這箇是古卓，紙墨雲煙空索索；若謂這箇非古卓，丹青點出顏無錯。慈隆悲濟難掩藏，威容德相宜圖卻。老禪翁，何灑落，光風霽月心寥廓，捻藤杖，驗龍蛇，脫諸方鶻臭布衫；搖麈尾，闡玄言，開一隊生盲後學。兒孫不必漫摶量，酬恩秪在香一握。


無希曰道，不倚曰中，二義一覺，了無所容。興衰補敝兮，頭頭合轍；革故鼎新兮，事事皆同。顯大悲之如幻三昧，開庭柏之據實心宗，湛然一寂歸真際，萬象森羅列下風。


素璧為峰玉作山，大都俱在白伽藍，雲蒸霧擁元無滓，萬別千差總不班。銀世界中開寶相，水晶宮裡現優曇，象王放去無尋處，問取前三與後三。


三家村裏元無事，行者須從坦道歸，到此腳根而未穩，依然打入是非堆。


林端師子王，雲間曾返擲，人謂逞風流，我知示真實，毛彩付阿誰，至今絕消息。

