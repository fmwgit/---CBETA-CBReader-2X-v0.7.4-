嘉興大藏經（新文豐版）數位版, No. B465 子雍如禪師語錄

雲帆高掛拂晴煙猶幸天恩降玉篇千里江山方寸裏香焚柏子謝
天顏



一段真臘接曉煙金魚遙頌祝新篇年華此日同堯日萬里山河捧御顏


不計途程到寒山罕風串耳過巖邊虎頭到處雲隨步龍藏喧時鳥聽禪坐斷十方成大歇任他苦海枉熬煎罏中火冷煙消後月影移來已半弦


偶來登石正秋涼未到虎丘名預揚碁經敵手歸何處步履徘徊過上方


一片長江心轉蓬半邊山石古崆峒目前境物人皆見取用誰知迥不同


訪師終日意寥寥塵念何曾留一毫喫飯著衣隨分度一如木死未經燒


一自無心萬事休也無歡喜也無憂無心莫謂便無事尚有無心箇念頭


逆順未嘗忘此道窮通一味信前緣自從了卻虛空性不動絲毫本自然


萬里長江一葉舟風波歷遍志難酬誰知水盡山窮處覿面相逢話白頭


石磯南北去來還水影山光日映舷名利關頭如許遠世間賺殺萬千員


臨機莫要避刀鎗拚死和他戰一場殺卻二郎機巧破天涯無處不金湯


砍得蘆柴誰把挑擔頭鉞斧插平腰今朝難保來朝事且供寒爐一夜燒


迷蹤失路吼雷音耳聽何如眼見親未出母胎觀自在一靈獨照現全身


陵青婆子毒稱尊二僧觸著喪精魂個中消息人難會看破閒愁船若門


趙州來去人難伴把住機關不放鬆有人問我西來意擊碎乾坤覿面逢


趙州臺山遇隻牛影鞭未見石人愁撓著老人痛癢處全提正令足相酬


趙州婆心頂草鞋凜凜威風出玉街然雖救取描兒命兩堂捉敗闕云侅


老賊游行到客家干戈不動亂如麻門前不見紫胡狗口口聲聲喚吃茶


忙中日月閒中度八萬塵勞靜裡消綠水光中山影現紅塵陌上雪花飄


策蹇穿林路幾層禪家磬報暮煙平到來只恐無尋處認取甘露一盞燈


崎嶇絕頂九華峰法相森嚴指顧中足下踏來四不相到騎來與老僧逢


萬丈山巖雲亂排九蓮廊沫遶蓮臺清風幾度花含石驟報深林鳥撲苔


足跟纔動到靈崖山勢巉岩人跡乘看破拈花親到此從心寶剎另安排


昨夜山頭透體寒一身樵悴未曾眠此番別去愁難遇帶雨迎風下九盤


野納南詢為度生越海朝山寓武林告報現前參學士莫教辜負老婆心


燕山一派向南流到處分明月映洲打破機關全體現自然瀟洒更何求


二十餘春訪斯道日月並行無虛耗野僧只顧坐禪床不意林邊有大孝


三教從來無可露窮通一味任君行已知富貴如霜泡道業堅持達九天

