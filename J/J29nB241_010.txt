嘉興大藏經（新文豐版）數位版, No. B241 慶忠鐵壁機禪師語錄


聚雲有寢堂方丈在其後前有法堂殿廚庫三門搆侍寮及僧寮掖左仍掖右況彼寢堂中仰蓋肖天花雖有軒窗巧灼然非縫罅下則板為地請益數數處碧眼是證盟金錫筆立直倏見蝸牛兒一鼾環錫巔回思彼來處盲龜值木難縱是如蟲禦生我奇特想蠢蠢似知擇進不忘直養不以涎濡足不羨粘壁枯以智還依智機忘妙有無當其未依錫是錫非復蝸及其蝸既依是蝸亦是錫角上戰場灰綽綽權與實稽渠過去因癡頑并貪睡何願逢是緣應脫多生累諸天聞般若稱讚及供養法界性由心地獄白蓮香佛臨瞋女化生出餓鬼飽老人倚龍湖霹靂無處討感應恒河沙善止定知吉世上撈摝子胡為不如是


如來滿月淨妙身非是金銀及銅鐵銅鐵金銀淨妙成還能成口為君說一箇釘子一孔眼一一眼空一界月見者聞者隨喜者光明相好齊皎潔咦


施者受者募化者三家對面無所求觀音大士買餬餅放下原來是饅頭


中虛外直身六寸白髮烏巾妙有神徹古通今誰不賴一回墨浪一回新


分明是有又無形不似白兮不似青無所不住無所住那許區區定姓名


直直承當莫用疑疑生仍著下風衣龍興有興堪行雨只在雲端一聚時


維摩昔為眾生病居士今病為誰人箇裏若通些子意何須更下頂門針


喝來棒去徒勞力石火電光亦枉然說與真淵參學者前途莫被口頭瞞


眼中有絕奇足底沒階級良工自不功畢竟承誰力咦迥出毘盧天外觀果然是座無巴鼻


豎十八橫三六十八三六是何物也曾兒童慣聚沙也曾稍長瞻紙軸於今瓦石有光輝羨爾工師知面目


未念彌陀心已惱纔聞開口釋迦瞋何如共進平山步水鳥溪聲演聖名


木人頭上草初蘚一箇金鉤挂兩邊未到已來齊爾爾誰能踏破趙州關


不是風幡不是心明明識量越盧能昔日法真相國母今朝再見出田門


腳頭腳底深步淺步迴避不來書寫不出到處青山引白雲夷陵賣好三梭布


日日是好日時時是好時開眼無空闕舉步不曾移識得大吉利便是得便宜


廚前灶後有溈山文喜竹篦要尊嚴珍百味都不採到底還他只一盤


急水灘頭快打毬等閒眨眼人常流分明只在江波上夜深乘月下漁鉤


研得墨來忘了紙提筆書寫不成文胸中本無元字腳教我如何舉似人


如是為戒隨意自在如是為衣無欠無餘非持非犯問汝闍黎


布幔從來不受縵施根施識又施塵關寒徹骨誰回互脫體無依自可人


鏡中花眼底萼蘿庵一夢無言說枕子落地笑呵呵翻身又是西江月圓鑑明還綽約打破鏡來誰縛脫


空生大覺為世之燈燈能顯覺覺則燈明燈覺極圓生即無生無生為戒定慧自成超出生死七縱八橫


眼耳鼻舌共一身同堂異戶各存存有緣不是予朋友無用雙眉卻弟兄


筆尖圖岫圖島嶂疊岑巒不老萬象中間獨露何妨八而之遶


得之無喜失無憂打破疑關沒兩頭石女解拈無孔笛一聲吹徹楚天秋


昔日同師今共居人情恰好又相宜從來離亂悲塵路山裏藤蘿自出奇


老來矍鑠度餘年渴飲饑餐困即眠大用堂堂名相絕不施語句不施拳


高高山頂一束柴手攀肩荷任徘徊灰飛煙滅休云冷還許開爐待雪來


大事因緣路已正在在處處明功行時節到來理自彰領眾匡徒弘祖印


化緣纔罷又知賓驢事不臨馬事臨有口分明無說處緡蠻黃鳥是梭鶯


漆桶不快渾身鳥看是龍象嘴盧都一得水時增意氣興波作浪也之乎


不說無生不有生四維上下絕疏親水源木本齊超脫只在當人一念真


白雲影裏怪石卻也頂天立地法筵龍象當觀一椎打得端的


無聲無臭立真機可中石火電光遲十聖三賢齊掩耳冬瓜瓠子解吟詩


別卻詩書挂卻冠芒鞋篛笠入深山多年不見通消息幾令吾儕憶懶庵


三月風和浪汲深赤稍猶自隱滄溟滔天雷電傾湫嶽眨眼遲來億萬程


吾弟目多無隻眼通身燒卻猶行險雲巖報我快承當珍重十方流派遠


朾朾柺柺在深林信手斫來伴老僧不獨扶橋歸皓月棒他衲子悟無生


昨日今朝三生六劫生薑一片辛辛辣辣


元來達本不曾生坐脫於今是假名露濕寒梅愁淚眼情傷為惜隔年春


靜夜猶聞杵臼聲聲來耳往自聞聞米熟不事勤篩簸誰家知我憶盧能


委盡形軀獻赤心從來國亂有忠臣百骸此日還鄉土肝膽當年傾與君


春月雨風涼吹來花卉香問誰之化育在在頌甘棠


聞說雲安境自古無人題我來纔舉筆萬象盡含輝翼德當年事赤心我已知桃園千古樹廟貌自依依


我宗非寂滅豐干亦無舌晴空也喫棒月落卻還別


東明一扇子是我還是你驀直轉身來在在無彼此


道不離人人自離不離離處道方依灼然大道無遮障只在起居食息時


念佛持齋八字打開舌頭坐斷即見如來


鷓鴣只向野花啼一度聞來一度疑弩發千鈞非愛惜真誠恐喪目前機


無心於世即擺脫若實無心亦無說無說說處說無心此是吾宗真妙訣


口累未為累主賓何忌諱茶斟三箇棗但請百咂碎眼累累非眼平山道路坦客至有虎溪攢眉徒清返腳累累還覺曼殊訪無著竹篦是真傳幾箇知摸索


守空念佛斷貪嗔渾如衣錦夜中行只謂平生多得意怎知兩眼不分明


無生歸一門莫教話頭墮子啐母啄時擬心即是錯


浯江別去許多年今得聞於竺意禪空谷石樓皆任汝好將正眼續吾傳


月到池成是幾年高低亭榻已傾顛而今幸有劉侯至鐵硯為鋤種白蓮


鹽車野憾誰相識青眼頻看無價船世出世間一有事大家把手利人天


多口維摩為默然何來賓鴈錦江邊擬將矰繳遼空弋早已清音過楚天


南方虀甕忒無知慣淹鑑湖燒尾魚昇躍莫辭三峽險風雲雷雨足川西


相逢不相識未可說深知為有護念心依依二載餘重來今十別再會此時期唯喜治平月年年映柳溪


滄桑世局幾曾催事主勤王正可為只有一瓢情不更四時掬水當啣杯


儘力難說出驢年想不來信口道箇偈非是強安排豐千子觀自在歸去來只當打箇瞌睡呵呵


清清淡淡吉祥處冷冷疏疏無賓主落得一生閒快活坐在孤峰笑佛祖


全身放下隱山隈頭角纔成喜兩開輾轉由吾相分付雷轟電掣出潛來


口毒眼空不值錢襤襂破衲惹疑嫌誰知一顆明珠在價重人天沒大千


千里來問吾拍掌呵呵笑的的聚雲宗灼灼玄與要巴山路迢迢巴水波浩浩一回歸去來須解罵吾好


衣缽巾瓶不憚勞一身挺特見清操歲寒未改平生節白日青天萬億喬


問話答不來汾陽一笨漢依老僧十年得見娘生面十二時中任蹉跎行住坐臥頻顯現不是冤家不是兒祖業田園均一半


棒喝施呈顯大機赤肩荷來無餘事因緣節候有時彰裕後光前輝祖室


鐵鼓曾將覿面呈多年寂寂罕知音而今喜得和光箭直透當陽不露聲


十三名善偈於今是幾年珍重晴空日吾宗賴汝傳


寶聖叢中師子兒十年院裏步全威而今奮迅幾無畏吼向人天自有時


無根樹上九燈傳果繫橘金枝葉鮮稍稍藉力油薪火照開新舊樂人天


隱隱潛潛獨爪龍喜隨山峽透圓通而今安養慶忠缽雷雨風雲不見蹤


一聲霹靂徹雲間擊碎髑髏心膽寒大好轉身雄一步拳頭巴掌盡掀翻


法戰由來勝克賓罰錢出院事誰論徐徐湧起東明日照惺娑婆徹古今


山主住持豈俗倫慶忠庵小也容人頻頻闊徹來時路不枉當年脅下生


根苗奇異迥非同不屬西兮不屬東節候到時馨自若佛生一體有無中


自幼曾將一指陳四威儀句雅驚群他時莫負老僧望也要從頭舉似人


阿難昔日侍瞿曇迦葉門前倒剎竿本誓不違肝膽在三三兩兩度人寰


相逢舉起一杯茶剖腹剜心說向他就中識得賓主句不勞彈指到吾家


處處說法寫吾真問著低頭三不應撫背為汝安執事迎來送去莫疏親


祖庭秋晚要人扶竭力承當是丈夫濟世若能超藥上頂門針灸自然殊


三教座前曾觸忤只至而今切齒牙虛空有盡冤無盡願君迥出聖凡家


早晚曾將一喝呈未明一喝可憐生若能深透喝中旨方是出頭上上人


溈山會裏名鐵磨輪到末山不露頂而今驀直聚雲宗的的歷歷妙明惺


昔曾不別今復逢重來錦水問家風珍重我人熊自福好隨金紫逐猶龍


亭謝雪消作麼作麼咄哉一喝無我無他泥裏水裏清香自若他時異日是好大哥阿呵呵嚼碎虛空休說破諦信斯言名曰擔荷


高也念低也念低聲高聲雅成片行也念住也念坐臥何曾有斷間鼻端凝住白蓮花而今步步燦金沙但能不著金沙見笑倒彌陀老作家


一步緩一步急一步無坎亦無壁夜明簾外轉身難荊棘林中下腳易難易不干信步遊到處乾坤足下收驀地踢翻當路石腳尖無眼血長流


一片西一片東一片爐中鬥火紅太陽不私人間事孩兒曾笑白頭翁


禪兮禪兮千聖有口難說兮參兮參兮豈容心意識而差排兮唯寬行大步之根信兮庶幾與我相宜兮


歸隱之何處優遊信步身賓朋由我已筆硯更誰云學道惟離理刪書不近名夜參無勸錫良器有多人大慧燈還照聚雲澤益深白岩閒且住翻笑買山僧


者箇無箇行住坐臥者奇非奇見覺聞知坐臥聞知必矣其誰要到長安最初為難一步若差千山萬山下腳不真徒勞心勤崎嶇嶮巇半縮半伸玄機有旨莫若其止知止無止氣存人死心欲其死神欲其活活活鱍鱍圓明妙覺凡夫用心如來用性功德黑暗智主必擯以塵脫塵勿得追尋若必追尋怎見安寧將凶就凶守我一中一中不守怎見知有有為非有無為非無非有非無二處莫圖玄說妙說何如看破萬事隨緣莫存好惡入眾和平誰冤誰親安老懷幼上睦下欽衣食厚薄莫生貪著血汗脂膏如病服藥休說彼長休論此短不惜分陰笑殺陶侃居處叢林當遵其則惡隱善揚長養功德坐則懷讓行則懷謙守分存誠盤珠現前說過佛祖行落凡近錦心繡口識者不信榮辱無關順逆無存苦樂均等上上根莖當念宗親當念水土寧使生歡勿令愁苦知識難過我幸親炙背後人前莫興毀譽法門孤弱志厥扶傾法門興盛志厥讚稱赴熱趨煙非禪者心一入其門切忌退志令不志者乘機謔戲莫作獅蟲當為獅子哮吼一聲人天歡喜同道為朋同利為黨君子小人必識所養我觀學者要知精擇寧逢益友莫逢損客心若其規身若其矩有志上流法爾如此氣則用方智則用圓當頭坐斷豈滯兩邊太平宇寰厥癡厥頑劍若不揮白露彌天不識玄要終歸未妙大夢覺來紅日正照昔我由爾今爾是我放去收來破灶自墮爾是我由我我亦休大家團圞隨分牧牛足水足草長得恰好十字街頭無價之寶活中有死抑亦非取湛湛滔滔龍臥潭底死中若活大蟲戴角露爪張牙心落膽破渾身刀鎗群魔驚惶刀鎗是佛事事吉祥稽首行解信如猓然得一猓然眾猓然得稽首行解精進無比同草上飛能伏猊兕稽首行解必至究竟在在砫礎劻扶祖印


分明是有不見不聞滿眼滿耳非色非聲住無所住名無定名名住無定心性何真小雖遍界大豈容針隱然鐵壁不是山僧


靈山一枝花非同世間卉卉卉含諸種分明別形類迦葉笑破顏阿難倒剎竿一箇待慈氏一箇副貳傳展轉至馬鳴湧出日中輪月輪顯龍樹三昧自然尊多羅有讖驗碧眼來震旦為羨大根莖五葉曾艷艷曹溪一束柴金剛無住灰黃梅室裏去碓嘴夜花開我愛踏殺者誰取復誰捨五宗自繩繩在在皆祖也萃拔啟臨濟棒下明箇事玄要料揀齊賓主照用具三句一時明佛祖人天欽不透他家旨到底未驚群徑山大慧祖說法成甘雨才悟及煆煉仍同千鈞弩四百年無焰朝陽喜如線顯發聚雲間鴛鴦金針遍不欲止一橛五宗要人徹猿嘯斷和腸鵑呼啼帶血聚雲宋山谷歷歷事已錄師既乘願來我亦乘願續我等從此銘心心大慧燈衰弱並興盛扶傾與讚稱風穴仰山寂天台韶國師逆順世出世何妨任所之在家則言孝在國則言忠忠孝性存存祖印永恢弘君恩師長恩三世養育恩但以四弘願報達必圓成見善須解脫見惡須出離解脫出離存是名違本誓逢強畢竟弱遇柔畢竟剛剛柔不相生是名違本誓若求千聖知若依己靈慕致令鬼神覷是名違本誓地能載萬物我願不如之地載有高下我則平等故海容納百川我願不如之海納時消長我則充滿故虛空無邊際我願不如之空性還有量我則廣大故惟願不捨慈特陞於寶座舉揚證盟者勿令有斷絕


雲水高流濟濟多士割愛辭親隳名黜利坐長連床理生前事柴米鹽茶飲食衣具血汗脂膏檀施行力寧作世田毋為法棄覿面呈機虛實可據賞則加鞭罰莫生退賞罰分明師兒出隊一月一年一時一日不令人非郡使鬼覷名曰精進寸陰自惜


羯磨懺罪祖佛同風攀緣未息人我爭雄著有著無執靜執空念慮互排心識交攻依言忘本契理迷宗不看老病不恤愚蒙不省己過不勤他功非證言證欲竇難融因果暗昧行說乖從如是業性實我瑕蓬盡情發露雪點爐紅既不內外豈有當中


蜂何如護隨之去住銘如何名戒之勿陵欽哉勿陵允矣含生原彼有情琴語呻咽無繩而自律無紀而自勤無倫而自序無禮而自尊善識時之無待忙百卉之精英腿擒之以安眾頭頂之以奉君彼蠮鬲兮人之棟宇彼尊長兮人之君親彼蕊汁兮人之飲且食彼蝡育兮人之子若孫損子孫倫必喪乏飲食身必殞沒君親而生成則殆無棟宇則居止何存胡為世之不隨心而比類以己而推人乘彼暗宅之豐潤潛加白刃以頻傾只知自舌甘美那忖他身苦辛宜乎螫拌命之毒尾棄彼里而之此鄰今也翩翩成群寢心眾集亦集我臨亦臨或者代鳳麟之佳兆花之祥禎汝輩宜知勿傷勿驚汝輩宜知為干為城汝輩宜知全德成仁予勉說銘豈曰護生願體一言之恕致令終身可行


師曰鸚鵡拄杖來自松關轉之月崖欲予有言四維上下西北東南拄碎虛空撐開覺天遇陸走旱逢水行船臨強不讓值弱須憐在在遊戲那論月年師說畢崖作禮師曰要打著禍來纔是報恩崖作掌勢師呵呵大笑崖復云拄天拄地無古無今殺活縱奪答報師恩

