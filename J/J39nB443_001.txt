嘉興大藏經（新文豐版）數位版, No. B443 玉眉亮禪師語錄


天寧兀坐已多年為法煩心自有傳獅子窟中無異獸他時吼出遍人間


到梁不契摘蘆渡江努睛拗杖為誰著忙正眼看來手腳欠當若非莫後行履大似遊花浪蕩還知末後事麼九年少室分皮髓萬古流傳作話揚


幽蘭產大壑朝露亦何濃芬芳無時惜移傍出頭峰峰頭更值寒三友獨羨冰魂臨九九九九嚴寒不墮顏清香蔭得一枝剖一枝得繼臘梅香不讓群英赴燄陽群英鬥麗當和煦幽蘭一萼占春王為惜當年善財子南詢五十經煙水煙水茫茫何所求不登樓閣終無已忍聽啼鵑帶血呼玄猿月夜嘯聲孤鵑啼猿嘯驚殘夢帶血和腸可憶無堪嗟久歷長城下幾度披星跨鐵馬懸知令教夜寂寥戊兒何戀征途也隆冬冽冽放江梅秋季風寒晚菊開空林落盡人蹤滅魚舟獨載一輪回未羨春淋滋眾甫可憐黃口經慈母驀念鴉雛為哺翎倏覺潸潸淚如雨清宵良夜動深思襁褓曾沾隻手攜總有伯牙難瀉曲幽衷布作扇頭詩


曹溪相悟是何年喜遘五雲共一天場頭社火重烹煉煆出精金色燦然君在爐頭稱社長鉗鎚敲處弄聲響吾曹也自列其班不覺銷忘閒伎倆剛纔別去不雙秋及第心空三兩儔楖栗橫擔誰是者無端冤債上君頭我君此衷恨未了歸來仍舊依山島五雲及到不逢君卜日叩關絕懊惱西龍山真奇特賴是君家新搆結落落疏疏獨掩關頓使虛空咸結舌無言此際作何言不動唇皮道亦得歇歇長三短五無平仄


丹桂競開擁綠雲新香遙透氣芬芬嘗味遊人意若醺尋芳陟徑幾回聞更有萬竹常圍遶微風呼嶺鳴同鳥如箏彈徹河天皎聲傳到處咸縹緲曾看帶水演溪潮急揣拖練帶山腰堪乘一葉任飄飄好向輪橈泛小舠般般色色信舒陳舒陳今際慶誰人想是人天知此日頻將眾髏已先屯獨餘弱姪傍幽谷斗室空空無可掬為揉掬水攜滿壺三盞兩盞歌一曲何方適我師歡留得儀型長相慕


本來非合亦非離覿面從教東復西麈尾清風揚少室杖頭明月映曹溪煙霞有興隨君賞泉石無心怏我棲此日相將同社火殷勤莫負一聯詩


幾度春來幾度秋梅花鬥雪綻枝頭常驚異質疇堪比每竊餘芬莫與酬愧我樗才甘獨豎期君上苑前同遊今朝且話無生句不羨王家利建侯


選勝幽棲夏日長箭深雲鼎暗生香危樓布塌堪容膝斗室撐窗可納涼漫豎唇鎗誅地蕪橫拖舌劍破天荒偶來話到成功處罷卻干戈憶子房


庚星掩映色光鋩火樹餘輝慶未央照徹柳堤金染翠耀開梅甲玉含香有生處處標宗趣常住時時建法幢喜是君家無量壽聯枝永祝樂榆桑


長空初霽耀金蟆照徹嶒崚草徑斜落落光浮水上石青青色映樹頭花狂猿嘯日曾聞否俊鷂乘風可見耶一片白雲飛盡處數間茅屋埜人家


閒僧問我西來意我話山居不記年汲水但將兩隻手擔柴唯用一頭肩更無瓢衲穿城市那有弓雄石泉落落蓬門空自啟當機古柏豎庭前


衲僧且自作農僧解卻腰絛繫短繩試把钁耡開半畝莫教空缽叩頻仍


插禾一自樹枝分直至山鴉趁暮雲懈倦不須生怯田間應有鵠超群


散步踏林煙松風代素筵落花堆上苑流水過前川有樹皆鳴鳥無雲不繫天凝眸看未盡又是一芳年

