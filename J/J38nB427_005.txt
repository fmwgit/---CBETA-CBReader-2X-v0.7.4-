嘉興大藏經（新文豐版）數位版, No. B427 青城竹浪生禪師語錄


渾忘世味與浮華萬仞峰頭是我家飽飫煙霞卑自牧餘收山水煮山茶


山前黯淡雲千頃儼若圖章閻翠屏始信無情多意氣時來掩護案頭經


棲煙抱拙十年多歲月無端奄忽過幾度自吟還自笑髼鬆兩鬢鬢仍皤


高嵒扃一物無雲鋪碧嶂伴山夫夜闌又得山前月爍爍清光上畫圖


徘徊山谷事鳴謳調和溪聲適自由斷際雲雲排几案無何風捲過滄洲


峨峨屹立倚天長刺破蠻煙挂夕陽氣宇自來無等埒佳聲千古漫流芳


箠敲雨霰訪知音凜冽風高孰敢禁四顧陰霾迷鳥道精廬隔隴白雲深


梅芳鬱鬱綻枝頭獨占春先分外幽逆順橫斜香錦里年來一度自優游


縷縷寒煙點翠荃容和淑氣及時還堤邊旋插棲鶯柳又接春光過檻前


石瘦藤豐勢接天頻資雨露逸長年頓忘世味離情見合志無殊興自便


四表光茫瑞氣多東風微拂靄如何每逢節屆迎春日萬彙含弘葆泰和


奇花初放竟如璃海宇瑩然鳥道迷打破袁安眠雪甕湘南塞北盡無泥


一片孤帆萬里遊恒經風雨泊滄洲於今且共魚龍宿雲外鐘聲消客愁


突然似截渾忘秋兩扇頻開待客遊時鍊風雲為鎖鑰不隨滄海變桑疇


白蓮池畔賡歌處幾度沈吟羨慕君無限青山昭遠況淡濃翠靄寫秋雲


鎮日岩廊何所事頻將松竹帶雲刪野情欲寄山陽客未獲征鴻度復關


風敲黃葉落新霜吩咐山童煖竹床一枕鼾齁無夢想俄聞桂子拂天香


新晴野翠襲苔痕有客題詩過遠村索句驚懷忘徙倚一腔秋思寄同門


浣花溪畔曾分指碌碌令余轉憶公幾度喚回風與月煩君遞語錦江東


雨霽新晴天地清雲林秀起拂岩平黃猿笑月和山振欲寫相思事未成


幽棲山國百無能木石為鄰伴埜僧信有穹蒼千載月時來高挂蓽前燈


聊書小韻寄同儔一聽軺音一展眸翠埽莓苔徒悵望信然一日當三秋


伐木丁丁陟遠嶔聲聲相應劫初心枯藤老幹和雲縛一曲樵歌助晚吟


岩岩高岸白雲鄉寄個柴扉在大唐一帶河山為枕席煙霞隊裏且深藏


瓢笠挂來忘歲月原無濁富播浮名鶉衣百結家常事夏有松風冬有煁


菴前路滑客來稀設有來須得旨歸入室陞堂咸穩密拾薪汲水活天機


孤笻踏遍千峰月古岸奇逢一老僧蓬蓽郎當凌碧漢燒枯煮雪白雲陵


尋芳策蹇訪茅廬信手敲門興有餘風度野花香滿室山翁拾得伴雲居


杖黎久欲陟峰巔直至而今意始然萬里河山天眼裏大千沙界信如拳


春日融融花正芳省親一念倍尋常平羌舊有千年月記得攜來挂祖堂


少年立志莫尋常剔起眉毛做一場踏轉上頭關捩子元來寸步不離鄉


客子歸家樂有餘兩頭坐斷自安居芒鞋踏碎虛空骨動轉施為總是渠


雁語分明演妙玄一聲啼破祖師禪茫茫天地同流者大好抬眸仔細


旋輪轆轆展嘉聲豁醒癡聾百里驚萬斛璣珠胸涌出元來矢志濟蒼生


幻病元依幻妄生幻身假托幻根塵寥寥幻性無生滅三界茫茫總幻城


謾云藥餌能瘳病藥病元來不二門病藥雙忘難摹索無餘病狀對人論


窈窕鵷鶵世所希凌霄氣岸展全威於今贈汝瞿曇胤且翥江皋占釣磯


十年遁跡隱峰高何事于今解節操把袂送君情未遏相將龍樹挂禪袍


終日喃喃何所事胸潛一段豪雄氣等閑脫卻舊廉纖放出翀霄凌漢翼


不惜雲瓢跨鳳林閒將頓漸漫批評秖緣喚轉多遊客反累兒孫入化城


杖撥春風問隱廬小橋斜徑入峰初雲窩似有人相語道念濃時世念除


臨邛獨占釣魚磯一旦收竿脫穎歸漢外御風如海浪聲光豁豁展全威


紹祖峰前分指後令人輾轉意綿綿相期未卜何時節池畔賡歌共採蓮


土面灰頭一個僧生涯一钁破煙陵芟雲耨月阿儂事那有閑名繼祖燈


自覺才疏百不如固辭廛市喜山居相將泉石頻為伍嘯傲煙霞樂有餘


小小金鱗躍禹門未曾燒尾志如鯤他時衝破稽天浪展翼垂雲覆北崙


萬里追風詣上方當陽一著薦還鄉從今好唱還鄉曲喚醒癡聾韻自長


紫氣東傳大有年瞿曇舊案應時鮮從今點出人天眼海宇風聞遞代宣


曹源一脈莂渠儂殺活齊彰續正宗百尺竿頭重進步期君獨踞大雄峰


多年抱拙玉墀前一度韶華一度妍氣宇不同庸艸木春先燦爛勢如蟬


金鱗游泳躍龍津布鼓輕撾解轉身自此興雲兼致雨從教任運展經綸


七十餘年駕海舟鯨鱗釣盡幸西遊他方此土同香水觸處元來是岸頭


歷遍溪山為訪賢于今當售草鞋錢無絃琴調方堪聽卻被風吹過別巔


上志之人能敬修無辭千里陟阿丘等閑識得娘生面始信元來在屋頭


七十餘年覓道理元來佛法無多子懸岩撒手便還鄉坐斷千差能有幾


昨夜金風轉漸寒微添霜信畏衣單呼童掃葉侵莓石暖氣氤氳大小歡


元氣含來顆顆圓均資雨露適先天而今寄語同根者煮豆母將萁豆然


輿蓋驅驂震地來林泉春色耀三台知君未負三生約喝下翻身念自恢


解臂依稀似有年錦官重覯亦奇然談心元未分緇素靜夜燒燈偪曉煙


就路還家各有時無將轉盻轉猶遲選官選佛何殊別冀續曹源第一枝


三教門墻越樣寬全提正令骨毛寒檀那試問安心法卻把心來與汝安


輔弼叢林二十年祖基欲證行為先他時卓個尖頭屋一钁能撝萬井煙


不昧三生約由來意氣多偶乘威鳳羽轉折就龍窩信宿難成夢連辰撼綠蘿錦官分指後何日再賡歌


乘興跨龍幃輕煙染毳衣咸池新浴日干羽接玄暉詩句依俙盡詞鋒帶嘯微寒暄相尚後仍自御風歸


赤壁千尋古毘嵐遞遠香猿啼孤嶺外瀑布影郎當舉手探明月遙觀宇宙長放身天際裏共躅白雲鄉


巉巖高幾許峙若與天并畫鳳依丹穴璇璣遶麓行鳥巢空裏樹猿笑野雲城幽賞將留別無端景趣生


一徑風煙靜霜花染衲衣莓苔堪坐褥瀑布洗柴扉翫罷茶將熟餘香透紫微抬眸天際外日月往來飛


春日正融融別于山水中桃花紅問白柳苑綠如幽鳥遷喬木潛龍躍碧空芙蓉邀遠櫂解袂楚江東


徐徐來大別極目野晴新人語煙波外天欹白水濱岑樓撐漢表孤客喜芳辰讀罷前賢碣歸與夜渡津


時乘一葉舟暫倚釣磯頭翫罷湖天月仍歸問蓼洲蒼煙凝遠岸錦浪洗新愁五老峰前泊盤桓樂一篝


簇簇依缾綻浮香格外輕冰肌芳且碧玉骨瘦還清未澤杜翁雨無容花信偵羨君偏不俗鬱鬱富春英


試問何人植忘懷歲月移濤翻青影瘦鶴老戀疏枝有客探幽翠無裝偏目奇儼然疑若畫率爾事題詩


窈窕非閑習森然任性優崢嶸隨分足轉折醉羅浮錯落風前韻恒垂釣月鉤孤危過四表一志獲昂頭


天岸清如許登高事可期支笻緣野徑看菊過西籬欹竹雲充葉喬松露沃枝擬攀蒼古月峰頂漫吟詩


棲雲緣所思未敢輒題詩蓄意經懷遠馳神若舊知調羹宜太手燮理是其時策杖登高岸瞻風抱憾遲


岸柳拂斜陽江花噴遠香錦文牽興密蛺蝶鬥風狂鶴唳疑皋外潮聲透楚湘于斯幽賞別事艇逐前洋


瀟瀟來漢外苔繼漸盈墀螮蝀懸東壁阿香震北巇淋漓添客思江闊渡猶遲一枕華山夢高侵入帝基


風春占柳碧袖滿納幽香童牧村歌遠岫雲棲夕陽松琴寄呂律令羽飛壺觴鴻唳驚寰宇同人逸典狂


巨壑潛來久不比別芳叢翠掃煙嵐碧香歕霄漢隆遊蜂侵入夢蛺螮嗅餘雺恒期上苑約卓爾占春風


群芳凋未復煒翠占春先骨瘦霜侵碧枝桑月轂縣雖云梅與併幽興子愈妍萬卉經時足渠伸掌托天


乘興度西碕幽香襲衲衣社翁三次雨花信數回飛化育偏宜贊鴻工各有歸漫云何所似插柳動初機


翛然物外遊無事罣心頭坦率添幽興忘機契正修神存期世友性靜與天儔八表堪亭宇寥寥任去留


山深十里外信有隱龍窩間氣頻縹緲祥煙染薜蘿碩人乘嶽降賦感祝三多斫句銘霜葉敷陳壽量歌


諦信青城麓常然古佛基應身期寶掌冰蠟尚波離向若添籌日垂機初度時海山陳薄供是賦九如詩


霢霂從朝際輕煙送雨過丹符縣舊額角忝磊薪蘿時節催人老神情狀若何八埏均慶賞敢以賦詩歌


大隱于城隅簾疏捲畫圖新情添遠況暖氣入屠蘇膏澤從茲始甘霖何處無春軒樂野士至化在王符


碧落哉生魄高居八萬人騰輝良半隱匝地一腔新素色疑非染壁形浩大均依俙和水掬彷彿別移輪


萬仞峰頭外潮音最可觀慶雲迷鳥道石劍斬狂瀾浚派知來遠奇源無異端十虛皆泡爛氣濆斗牛寒


二氣正交遊風雲四作儔人天同一道理事并雙周化外滿煙密江皋艦截流時臨旁午節莫放汨羅牛


幽嵒迷古徑勝境吐寒涵劍閣埋雲壑觀音石作龕浮游千丈碧混沌瀉澄潭誓濟蒼生訖餘流過別菴


汗顏依間入偶爾遇知音話舊忘宵日援琴扣古今長辭堪繫柳短杖卓松陰欲別難為語他山訂約臨


卓然如玉柱孑孑插青霄逝浪填餘穴流雲補斷橋分江成兩道隔岸遠塵囂靖節終難倚佳聲振海遙


空濛落一鉤信宿異江頭拍岸鯨波險移舟伴月浮煙村八九里野市兩三儔寂寞難為客瀟然秖自休


解纜望東洋征帆信手張遠山如瘦骨曲水似柔腸雁羽來遲極鯖去志遑思君情緒切寫況付歸航


獨坐岑樓上惟看歸鳥翩明霞飄嶂外皓月映峰巔夜寂心猶醉神疲意若眠支頤歌短賦欲寄不成箋


上剎湮涼久陽回靄氣和地靈豐四表人傑祝三多紺殿禎煙集天衢放月過羨君初度日法雨瀉懸河


策杖過林東橋分古徑通蒔花香遠里修竹蔭禪石怪形如虎松枯狀似熊溪聲鳴法喜萬慮一時融


苕溪十里外信有道場崧壘落千行竹參差萬樹楓疏窗開碧浪玉筆點晴空四顧煙霞靜頻邀入畫中


何處飛來石玲瓏勢接天香泉通別澗引露噴池蓮獨踞雄峰上低昂意自便熾然常說法幾箇會機先


何處飛聲入俄然笑展腮盱眸暄遠道徙倚篲莓苔悵望憑欄歇斯人信欲來溪雲相伴出料想跨龍回排律


青城湮沒來三百餘年數古徑冷苔封溪聲沉自賦靈源別岫中仙苑如星布有客覓其蹤清風入我戶極談古佛基笑指雲深處竹實似非甘亦能翩鳳翥祺祹日漸增大地成珠玉間氣本無心龍吟騰紫霧阿丘有勝藍邀我難兄住至化顯徽猷真機絕回互丹山火一遭河水清無淈祈兆久敷陳而今始可矚唐安利見時萃止多文物往復事憧憧衎衎咸不俗翛然物外人俚語贊何足居義順時宜桑門推獨步


術術適雲房驊鳴驚谷異跫然跨蓽扉攜手歡天地幻質似相非鄉談宛若是分襟三十年話及烽煙事南北二三兄西東惟一弟疏星映影稀怪異多遭遇手足隔天淵重逢曾未憶奇哉亦勝緣偉矣而相聚彼此入桑門罔為浮世累了知萬相空弗問名和利一念證無生根塵何拘繫千差坐斷時性地咸空寂果爾肖聯枝真堪同一氣寥寥佛祖關落落魔王域任意自優游騎神如客寓逍遙罷問津不負吾兄志


遙望碧崔嵬登臨山寺古詢其初闢由僉對云楊祖寺額號光嚴山曰圓覺塢佛書徵國祥積慶緣蒯毋落脈自蔥原岷峨陳畫譜池分八德流寶樹多鸚鵡千佛擁山前七星垂玄武興隆三百年世運更來五道泰漸臨祺名藍宜葺補斫松期徂徠伐柏從新甫彷彿兩經霜危樓千尺許翬飛紺殿雄仍啟西南戶未幾而落成居然事百堵唐安大福田庶兆均沾普于闐法源通蚕叢欽化雨偉哉重建人定是主中主


四顧炎蒸極山川憔悴久火雲燒碧漢暴颳終朝吼月畢不同遊箕星開笑口商羊未見翔鼠數逢有旱魃若為殃飛沙翳日走生靈何所為而遭如是咎搔首復踟躕呼天祈拯救滂沱早降來品物咸康阜共享太平年報謝皇天祐烝嘗陳粢盛禴祀設鬯鹵咸池樂奏頻再祝無疆壽


癸亥錦官別韶華凋卸九音容在耳目寤寐神相誘仰止阻谿陵能懷難聚首俄驚報訃臨碧落移星斗雵雵白騰嘹嘹山谷吼公名如旅泊富貴似蜉蝣半壁缺東甌調羹失大手無端造物神化我忘年友幻妄從今滅幻根安可久幻心無處著幻境何嘗有幻夢自知醒幻身無匹偶幻機元不實幻化離塵垢幻住總非真幻情不動否我知幻亦幻報與幻人剖


自有生來信好古稚逢劫運多辛苦圖南恒見起烽煙落北常聞吹角鼓髡髮兩間四十齡清明更換相承五山川雖變名依舊世上人心難共語幾度思量雙汩墮天涯浪漭無何處于今始幸住岩隈利滏隨身且學圃抑彼流泉可樂飢衡門之下石為伍家私吩咐寒拾得豐干不必對人舉


浩氣潛符一貫通海桑任變道奚窮神交不假先天約信實仍齊造化功漫謂寂寥無等埒殊知千載有同風承君保艾熙明世話別還邀入宮


春日乘樏曉徑開林泉邀我破蒼苔虯松高豎擎雲蓋翠竹交加擁法臺宗旨貽聲欽海外法輪轉處接天台阿儂忝辱箕裘裔愧我無能掃劫灰


三十餘年羨此遊于今拴履陟阿丘朝陽洞口岩花碧建福宮前石筍抽靜聽猿聲啼復歇遙瞻江水去還留扶笻徙猗群峰外萬頃煙波一杖收


彤雲靄靄海天迷疑是獅王隻履西聞計始驚人淚墮新秋方使物情悽葛藤樁折含元殿木鐸音埋古納谿許大雲峰空突兀流芳百世故銘題


不惑年來世事疏爰居大澤卓衡廬充衣幸有多雲葉供缽慚無儋石儲圃裏蹲鴟侵埜獨峰前薯蕷掘山豬恒經不造歸誰咎一笑元來總是虛


念稔居山守寂寥浮名不事意偏憍蓬門固結生前誓野水能吹格外簫飲露任憑天自降劫波常佩白雲饒優游卑牧緣枝隱那有閑情應世囂


寥寥法界一浮杯萬籟盈虛去復回檻外林泉陳舊面亭前風月應時來杖黎且靠青宵上缽袋橫舒挂九垓興至從教增意氣騎風直造鳳皇臺


十年約住此山房及至山房各一方裁雲補毳緣清澹舀水烹茶杓短長咳唾不妨驚岱嶽經行焉擬振溟洋彼此頓忘浮世態好將心契白蓮香


羨君誠信可存存玉骨含胚志未昏靖節舒徐侵蝶夢精忠毓秀奪芳魂春風不借噴香遠餘影飛英點玉盆化外漫傳青帝令一枝先放在東村


靈山解袂渾忘秋松下于今共聚頭幾扣吾門追本有數行墨卷若為酬言前薦得非他物句外明宗始自由參唯殊途宜借路玄關踏倒一機抽


四表陰霾尚未開庭前翠色長莓苔連霄雨霰敲窗紙幾點松聲遞韻來鳥道不堪緣隊八獅獰暫借就雲隈東君慨下陳藩榻話舊燒燈啜茗盃


經年抱拙不吾欺杖策江皋有所思潦倒窮身如旅泊持聲率爾問天池興波逝注何時足鑒物怡然不自知戀戀羨君侵入夢頻將道運漫相推


十稔巾缾志未休山樊疊翠誘難留芒鞋渾似摩霄羽拄杖誠如駕海舟放曠情同天地廓優游隨分牧春秋他年再奉慈尊面七百花辰頌趙州


忘懷歲月暗推遷報到重黎書信傳無夕有除廛市遠無除有夕樂山巔時燒爆竹驚寰宇旋著松蓬灼九天莫謂野夫隨世轉也須應個太平年


居貧守素事何如靖節幽然達本初小小蓽蓬容艸榻疏疏窗牖補雲儲單丁弔戶棲神穩隻影排風百慮除任運且將磨歲月從教滄海變桑畬


閬寂寥寥鎮日幽渾忘世味與名浮柴扉半掩雲常入竹箔長開月作鉤參贊信同天地永物遷信讓歲華流居鄰幸有知音侶數過談心格外遊


體用團圞別智愚頻盛玉露恍如盂鱗鱗若抱彌年綠簇簇經時數量殊打雨敲風恒自茂披雲戴月服珍襦應知六合塵氛盡樂我中和養鬢鬚


平原小徑達丘巒別墅輪囷信可觀隴外牧笳聲細細風前旭日影團團浣花涌翠情同萼柳苑煙波碧似瀾散興騎魚趨舊約仍裁短賦共乘歡


晚眺琴臺擬欲還哉生桂魄出雲間玉衡半入蟾蜍窟晰暐徐昇展素顏樹漏新花青影翠苔敷蔚秀綠衣斑增輝繼晷終能事未敢留君共住山


松篁排律若為論嘎嘎和風送入門夜聽雞啼太素朝看花柳尚春痕援琴欲扣高山曲興自依俙意轉昏幾度思君徒悵望憑欄寫況寄孤村


散步東皋春日徐俄瞻雁羽拂雲疏連行並赴衡陽約共語南還適所居道順為儀偏不俗橫斜丰彩任鋪舒于今相爾思歸速漫莫沿途繫遠書


採藥旋歸過別圖幽香縷縷襲吾襦縱觀桃李千株碧尚憶梅花一萼孤蝴蝶夢殘緣異幹蜂聲斷類相呼倚藤試問東風譜酬以春先報野夫


流煙飄渺散還稽欲寫形蹤勢若迷往世群英情與類于今空恨意為悽邀朋啜茗裁新韻契石分苔續舊題翫罷不堪貽語脈攜笻仍過浣花西


漫游乘興訪南涯埜岸煙消淑氣佳蒼翠縱橫疑若畫參差噴露洒塵階昂頭孑出撐霄漢蔭影婆娑宇宙諧數破嚴霜分歲月惟留青節樂幽齋


數聽岷源萬派開流分毘水甚奇哉朝騰白練凌霄漢暮浹明霞碧浪回泛泛瀾花擎皓月平平沙渚引鷗來大觀未許輕閒放雅集蘭朋識韻裁


惜君靖節碧如松世胃簪纓系譜隆馥郁遍熏巴子國英華豔發玉蟾宮詞林料減調羹手屏幹疑亡補袞翁吩咐蒼煙情更切毋將間氣掩乎中


志頻懷羨此遊來風景十分優蔥陵發脈千峰秀岷水源長萬派流雞鬥虎頭貽異跡伏龍瓶口牧青牛佳聲信向天庭入德頌當今理邑侯


兩度乘軺踏劫灰青城山色似春回孤雲秀結獰龍勢瘦石翻成義虎臺話舊渾忘賓主句高歌世外樂優哉阿兄數數飛甘露嘉興仍從格外來


丕振芳名信可依施為笑語涉離微千江月色千江映萬里鵬程萬里飛異地知音非假約同聲相應共緇衣惟君節操驚寰宇獨占群英第一機


山城何事衍光茫擬是天宮降氏房冉冉如飛侵竹榻熮熮宜畫點雲堂橫斜秀起凌霄漢逆順流輝映宇煌隱几未眠忘夜未爚爐烹茗味猶長


四顧流雲何霮砅渹雲霫似傾湫田疇町畔平如海旅舶汪洋失埠頭大有潛暲離月畢同人舒晸井游蒼生水善徵斯報上帝母將越大猷


信道姜城勝境幽民豐物阜賴仁侯金湯悲願誠難及瓦礫生輝映帝州定海波能翻錦浪補陀岩畔挂瑩球高懸赤幟垂洪範億載欽瞻足未休


一道清虛山脈微空懸燈影靄餘輝高低渾似銀缾挂遠近敷陳不夜機吩咐山童移几案仍教牧豎莫開扉頻邀佳客峰前摘兩袖盈歸未灼衣


一笠飄然物外遊東風引杖過汀洲名藍秀出群英集雙沼頻拖玉帶留水滸琴音彈未歇峰張雪幔勢薙收奇觀更有目前境笑指庭花別世流


化育臨春萬籟升高原平地總相應山花爛熳期紅白細草離披冶艷增旅邸固窮堪自慰疏狂邀月信為朋翛然聊適春軒裏共話春軒賴有僧


客路迢迢萬里中風煙引杖似梯空猿聲喚起岩前月鳥語啼清水自瀜春艷淡濃香欲滴峰深崱屴露華東莫言世外無知己浚澤元來有臥龍


萬里迢遙泛小艘頻將檜楫展風流拋篙擊碎帆前月擲纜常驚兩岸鷗汀外移星爭彩素蘆邊漁火炤荒丘依俙誤入魚龍窟值蜃煙故結樓


日久停磯欲展帆蟾蜍閃灼出雲端木鵝頇放通津際艑徐搖過別湍兩岸雞聲細細江花涌翠月團團漁歌一曲和煙碧格外風流天地寬


數十年餘方外遊煙霞邀我伴陵丘冰餐日足充枵腹澗飲頻將作盛饈石蘚供廚和雨拾岩藤禦冷帶雲收饒他斗印金絛客那及山夫樂不休


冬初冒雪訪知音縷縷瓊花綴素襟隴畔猿聲啼兩岸小橋流水一溪深敲雲亂灑填空壑攫霧鋪舒積遠岑試問精廬何所卓山樵遙指過前嶔


解袂曾經三十年無煩千里步峰巔頻疏契闊霜花碧寫況舒懷曙色妍鼓瑟不妨山水綠吹塤難罄義中玄聯枝未假先天約氣貫深深若九淵


廿稔枝棲遠世縈叢林山誓兩酬明新開門戶兒孫住舊舖權收俟異卿似虎芒鞋離野壑如龍拄杖起鯤鯨諸方廢席持先約是以難違有別行


兩度操舟寓梵宮箴規仍整舊家風新巢信育丹山鳳古穴能潛致雨龍桂萼芬芳懸皓月梅林毓秀豫春隆山翁西幸歸休早且喜滹沱道脈通


金湯弘誓歷來深際會因緣繼舊尋大士應身三十二檀那堅密一神心芳名信有群英續景福仍由功德林護念原同天地老從千古總如今


奉命南征兩度秋功圓果滿釋師憂誠思買權歸心切禍事臨來故逗留遣使郵書通上苑鈞音未諭莫知由龍天假我十年壽法戰沙場意始休

