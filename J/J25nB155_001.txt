嘉興大藏經（新文豐版）數位版, No. B155 無趣老人語錄

無趣老人語錄


嬰兒纔出阿娘胎，賣弄家風逞本懷；春色滿園關不住，一枝紅杏出墻來。


伯牙方擬解琴囊，鍾子連忙便卷藏；早是半條弦不動，遺音猶是遍諸方。


靈嶽峰頭一大事，承言著相已傳差；破顏皺臉何曾笑？拈出分明不是花。


摩胸運手口喃喃，無縫金襴在此傳；四十九年成浪藉，慇懃末後又重宣。


未出胎胞成佛了，指天指地已重過；六年雪嶺緣何事？猶道觀星意若何？


三十二分義無涯，一揮案上沒些些；誌公只為梁天子，也是重添眼裏沙。


婆婆家裡獨稱尊，但見如來亦是塵；兩手欲遮遮不得，始知十指盡連心。


莫謂根無樹便無，黃鶯聲裡綠陰多；撥開枝葉舒高眼，偪塞虛空見也麼無根樹一株？


博厚無彊祖代留，群生分有莫馳求；平平坦坦四時外，號段分明在口頭無陰陽地一片。


山谷何曾喚得聽，自呼元是自家應；上天無臭無聲理，但向人間聲臭明叫不嚮山谷一所。


神力運窮開不得，輕輕一擊便通行；箇中奇特無多子，只在文殊與罔明。


笙歌雜沓陰陽調，吹落曇花香滿林；欲與同筵共歡賞，那知當席少知音。


尊候如何問處親，面如日月荅猶真；今時劫外同相會，雪調陽春一曲琴。


一字牢關實嶮巇，千賢到此盡攢眉；野狐百丈爭名相，惱亂叢林鼓是非。


閒來撞入皮毛隊，頭角崢嶸不覆藏；一任青郊芳草際，洒然何處不風光披毛帶角隨類自在。


後夜鶴聲和月淚，上林花朵帶春開；重重紫陌紅塵裡，物物頭頭自偶諧聞聲見色隨處自在。


琉璃殿上主賓忘，密運威音宴八荒；白玉階前人影斷，垂衣終日坐堂堂禮絕百僚尊貴自在。


昨日高峰乘駿馬，今朝平陸駕籃輿；大千覽遍無餘剩，一步何曾得動移總結？


爭非爭是口嗷嗷，平地無風起浪濤；不是願師獅子吼，至今天下滿堂貓。


拈起分明告眾知，兩堂僧眾失躊躕；趙州頂履雖能道，要救貓兒已是遲。


譬喻拈來問祖翁，祖翁劈面便施功；直呼直要親相見，出得依前在甕中。


頻頻呼喚探如何？應口聲聲欲甚麼？縱是國師心用切，也從平地起風波。


曾到未到喫茶去，院主來參也一甌；雨前香味無多子，管取人情箇箇周。


江北江南總帝畿，一輪化日照華夷；胡笳曲調東風外，石女聽來笑滿眉。


言言撤去莊嚴幻，句句披陳本體真；風送落花隨水去，分明流出洞中春。


西來祖意庭前柏，親手栽來恰對門；重指示人人不見，依然階外翠成林。


呼一聲而應一聲，東司佛法甚分明；更云不得與君說，韻腳聲明在八庚。


七觔衫子出青州，信口拈來當話詶；較短量長穿不得，提來提去幾時休？


驀直去兮曲太多，為伊勘破轉糢糊；無端平地相饒舌，惱亂行人失坦途。


千年枯木忽春回，觸目曇花地開；十步不移閨閤內，遍遊南嶽與天台。


纔見人來便轉身，婆心一片十分真；劫前有段風流事，不惜眉毛付與人。


遲遲簾影日偏長，無限春光一坐忘；樹底流鶯啼徹處，更無餘法可商量。


華擁籬根春已深，密垂簾幙晝沉沉；三家村裏風流漢，酒醉胡言惱亂人。


常年臥病老維摩，諸佛多從這裏過；大地眾生皆有病，其中唯有阿耶無。


斬貓只為切心過，以杖祛之太老婆；再四喚歸歸不得，這般漆桶待如何？


一毛頭上禹門開，挾海金鱗戲水來；三級浪高回首去，已知不是化龍才。


紙燈滅處眼睛開，爍破虛空絕點埃；焚鈔那時遷化了，于今重復出頭來。


道是僧兮又是牛，葛藤打動幾時休；一真實際離名相，但向溈山問處詶。


這箇元來卦卦收，擲錢拈拂一根由；若非擲處分爻象，縱是文王難起頭。


宗師手段出諸方，明白推人入鑊湯；皮肉一時都脫落，秪留精骨奉爺娘。


睡去眉毛排八字，覺來八字擺眉毛；本來面目恒如是，也著親須見一遭。


本來佛法無高下，晝夜何曾有暗明？一句明明該萬象，莫言拄杖在天寧。


兩箇黃鸝鳴翠柳，一行白鷺上青天；窗含西嶺千秋雪，門泊東湖萬里船。


君家日用無非寶，何特生端指襆頭；老衲眼中難著屑，一聲誰敢價高酬？


說箇說得是，打箇打不差。雖為師弟，兩箇作家，只為要人徹底，不知捏目生華。


鴛鴦兩兩逞風飛，高不高兮低不低；縱是傾心而吐膽，何如緘口惜毛衣！


落花滿地人皆見，偏與靈雲作悟門；不是玄沙親勘的，行人難免眼中塵。


樹裏藏身欲白拈，逞窮伎倆語喃喃；傍觀一拶呵呵笑，做賊心虛難自瞞。


這條楖栗沒親疏，與奪縱橫徹有無；拈出當陽定今古，太平時到也曾多。


鞭影纔彰便轉身，那期良馬未知音；翩翩共捲堂前箔，同負清涼一指恩。


這句何曾有舊新？一番提起一番親；從來善話能依泊，今日胡揮妙入神。


潦倒溈山懶畫眉，東平提起便搽抷；眾皆擬照即撲破，免得兒孫影內迷。


放下攤開明指與，我自要燒不瞞他；可憐不遇知音者，狼藉旃檀作野柴。


渠非老朽，不禮不受；威音那邊，毘盧頂後。把住壺中日月長，觸著匣裏青龍吼。良醫叮囑病人，服藥不如忌口。


蚓分兩段兩頭動，月印千江千處明；兩手展開何所事？不知因甚問端生？


二物相交發妙音，一聲入耳便通神；莫於聲裏分緇素，眼處聞來始得真。


山前山後水泠泠，流出溪來一樣清；謂是謂非皆是水，野干師子自相爭。


生緣佛手驢腳去，咄咄攀花踏著歸；一鏃三關言外駿，石郎掉臂過須彌。


一喻宛然明白了，十乘具足舉難呈；卻如暗內人書字，字不成兮文已成。


釋迦彌勒是他奴，更有何人髏得他？演祖要拈拈不得，天寧欲轉轉糢糊。


鍾樓念讚非干己，床腳種菜但憑他；猛虎從教當路坐，住持黃蘗選無差。


探竿在手任施為，那管人間是與非；總使這僧能脫略，好生認取不饒伊。


道場十劫坐經過，爭柰春光漏泄多；佛未成時猶智勝，不知成後事如何？


仰之彌高，聳漢沖霄；無上頂相，佛祖難超。


鑽之彌堅，密密綿綿；甚深甚厚，無底無邊。


瞻之在前，參天地先；無名無相，千聖不傳。


忽焉在後，活潑希有；難畫難描，打箇觔斗。


參禪不知要，奔馳言語道；衣底牟尼珠，紙上去尋討。心地鬧喧喧，塵緣忙擾擾；終日打葛藤，生死何時了？


參禪不即坐，工夫隨處做；運水與搬柴，供茶并送果。黃梅嘗負舂，東山曾執磨；作用盡真機，頭頭皆可悟。


參禪無妙訣，唯在信心徹；話頭舉頻頻，疑情怕切切。頻舉愈頻疑，疑做一團鐵；鐵團忽然破，輥出寒江月。


念佛要依教，彌陀莫外討；念念內回光，聲聲中返照。十萬八千程，只在一心了；了得東土心，西方即時到。


念佛須專一，綿綿又密密；一句阿彌陀，萬緣皆頓息。閒忙不曾離，頃刻無間隙；怕作如是心，蓮胎生有日。


念佛須見性，見性念即正；諸邪見不生，一念常相應。聲聲佛念佛，念念鏡照鏡；佛鏡兩相融，方聽彌陀令。


秪為一箇身，百計思量到；生死渾不顧，便宜只管要。苟得恣爾貪，天真都昧了；迷心著相人，忙殺知多少？


我有為爾有，爾無我本無；有無端在爾，生死干涉吾？有爾有生死，爾無生死無；不是吾多爾，累我處也多。


白雲愛我懶，我愛白雲閒；我懶不出戶，雲閒常在山。懶非躲懶懶，閒不等閒閒；斯閒與斯懶，相期出世間。


戲水蜻蜓舞，穿花蛺蝶飛；蜘蛛絲結網，螻蟻地營居。白鷺沙邊立，黃鶯枝上啼；皆弘無上道，吾不會何如？


寒巖破衲草團瓢，寂滅身心樂有饒；芋火深煨香透谷，茶煙輕颺篆沖霄。小池引水邀空月，鈍钁開雲種荳苗；生意無多傳代遠，威音那畔到今朝。


抱鈍深山一不諳，隨緣參得及時禪；寒來向火饑來食，喜則歌吟倦則眠。自信了無心外法，從他說有妙中玄；堂堂古路如弦直，何得崎嶇自著瞞？


數椽矮屋著深林，妙意玄機不假尋；聲色千般山境界，分明一片祖師心。泉披瀑布彈長舌，風鼓松濤奏梵音；幽鳥也能諳此意，每來簾外和玄吟。


禪跡幽潛寄嶺巔，埋頭自得此身安；破蒲團上生涯活，漏草庵中法界寬。一指頭禪供日用，七觔衫子禦冬寒；家私盡向諸方道，秪剩眉毛在眼邊。


無心希聖不嫌凡，幻跡隨緣寄市間；一著分明如杲日，數椽安息即精藍。無心於事動常寂，於事無心忙亦閒；莫謂鬧中無隱者，從來城市有青山。


居山無措買山錢，結箇茆茨亦偶然；守分住家生意穩，倚門就市所需便。連家接巷俱玄路，鼓吹絃歌悉指南；試問有誰如是會，好來同了化城緣。


那事明明已決疑，罷參方外就廛居；不離當處禪無間，常在其中靜有餘。言外同參玄士少，門風冷落客來稀；寥寥終日簾垂地，獨對罏熏坐夕暉。


鳥飛兔走促炎涼，迅速流光真可傷；萬事空花無一實，百年春夢幾多長。四緣假合浮漚聚，眾象排成傀儡場；今古一棚燈下戲，諸人何事不思量？


勞生擾擾不思惟，幻化之中豈久居；那箇不懷千載計，阿誰滿得百年期？奔趨利欲忙如鑽，不覺流光去若飛；口內忽無三寸氣，塚頭添得一堆泥。


剎那生滅定期難，白日明明是夢間；倏忽年華如電拂，虛浮世態若蓬翻。人當得意須知退，鳥倦飛時尚覺還；欲返故鄉須早計，勸君莫待鬢毛斑。


人生何事不歸山？斷送身心醉夢間；念念自憐真見昧，時時徒把幻緣攀。一朝錯認鏡中影，百計難偷忙裏閒；可惜妙明心本佛，隨流逐浪竟忘還。


欲悟真機覿體參，揚眉瞬目辯來源；印心摩頂由師肯，徹骨窮源得自甘。諸見盡時開正眼，覓心無處是真傳；本無一物曹溪旨，千古宗風播嶺南。


禪心非放亦非收，日用居常順應酬；隨處住來無所住，任緣流去不隨流。無為不作頑空伴，有法終非執法儔；自有一條玄活路，古今千聖悉同遊。


了修了證復還源，物物彌陀事事禪；不動法身周百億，慧光常寂照無邊。堆堆塵裏堆堆佛，片片雲中片片天；法界純真唯一實，毫釐希冀自欺瞞。


一條竹杖半邊瓢，那管山高與水遙；隨處生涯瓢內做，諸方佛法杖頭挑。西來祖意和身轉，本地風光信步饒；百億須彌參訪遍，腳跟不動半纖毫。


閒看夢中諸傀儡，打點賀年忙似蟻；幻事千般要整齊，正經一節誰提起？年來年去是尋常，何舊何新著甚鬼？漚華影裏競奔趨，紛紛盡把天機昧。


禪非枯木守寒灰，死坐何曾悟活機？上古宗門尊棒喝，須知擊石火星飛。


擬學西來佛祖禪，宗門言句著深參；達摩不識親知的，佛法方能得現前。


周遮嚴密不通風，包褁虛空在箇中；生急面皮誰敢觸？禾山解打振玄宗。


曾陪禪客走東西，行遍乾坤步步隨；踏斷聖凡差別路，這回方始不沾泥。


拽去推來妙意同，作家相見密施功；通身手眼能回互，盡在當陽一線中。


夜半雲收月吐輝，池塘蛙鼓嚮如雷；子韶去後知音少，打破虛空那箇知？


環山碧澗流明月，遶屋疏林挂白雲；禪客若將秋景會，等閑埋沒祖師心。


千林搖落天機露，萬象收回色界空；獨坐蘆花深處望，三三兩兩釣魚翁。


太虛度量周沙界，豈肯名山秀水埋？三世佛心包不住，一條拄杖出雲來。


性超類，無物並，當空獨耀無臺鏡，塵緣堆裏露堂堂，萬象之中孤迥迥。也非凡，也非聖，當體如如絕修證道。人到此，細推詳，莫把識神來錯認。


性非性，佛非佛，說是一物眼中屑，千賢萬聖不能言，江月松風熾然說。參須透，悟須徹，要與虛空著箇橛木。人拍手，笑歸來，烹煆紅爐千點雪。


關中行，不涉外途程，團團腔子內，無事漫騰騰，纔縱步，踏倒法王城。


關中住，寥寥遠塵世，悄然無客來，寂默忘賓主，沒生涯，不知那一事？


關中坐，那記蒲團破，一箇不惺惺，萬事何曾顧？瞌睡來，滾入破爐陏。


關中臥，枕子曲肱做，夢去任逍遙，不孰陰界墮，反側間，誰云是這箇？


山中行，松風襯步輕，草鞋寬，難得上崚嶒。


山中住，藜杖惺惺拄，沒工夫，叉手當胸處。


山中坐，兀兀如泥塑，絕思量，不學泰首座。


山中臥，日月床頭過，白雲堆，何曾埋沒我？


夜半子，萬機止，睡如死而非是死，老鼠床頭叫一聲，赤膊條條跳出耳。


子末丑，睡未久，昏魔不散聲胡吼，雞啼穿耳忽翻身，摸著枕子不是手。


曉來寅，曙色分，一聲春鳥催起身，穿了衣裳著鞋襪，佛手驢腳何疏親？


日出卯，浴面了，摸著鼻孔無分曉；喫粥了，來洗缽盂，工夫做得正恰好。


食時辰，饑火侵，滿腹嘈嘈轉法輪，風遍雲堂一聲板，腳頭踢出無邊身。


飯後已，無賓主，亂攛經行不彼此，山童滿托幾盃茶，信手拈來只這是。


日直午，光滿戶，歷歷分明有甚麼？只此令人昧不得，倚墻靠壁誰能躲？


午末未，要瞌睡，鼻引燈心打箇啑，合堂大眾盡驚疑，莫謂此中有別意。


日晡申，漫沉吟，那事誰能薦得親？饒君轉得番身句，何似床頭鼠盜金？


酉時沒，天漸黑，衣底摩尼光逾白，琉璃影出兩頭蛇，這段清機人不識。


黃昏戌，黑如漆，腳跟點地方休息，點燈不用照如何，只是舊時黃十七。


亥人定，人皆靜，倔彊牛兒穿鼻竟，暗頭打入葛藤窠，天曉歸來孤迥迥。


人到中年去後光陰少，如淺水魚漸漸乾來了；趁辦行資莫待臨頭懊，浮世無常退步回頭好。


地獄天堂輪轉隨業報，禍福無門善惡由心造；六道忙忙一性都迷了，苦海無邊退步回頭好。


老衲家風沒一些花巧，喫飯口開禮佛全身倒；那事難言纔見人便笑，問我修行退步回頭好。


見梅見處奇特，舉似人，信不及，花邊捉得眼睛歸，卻是衲僧巴鼻。密藏處大地全彰，拈出時不露蹤跡，十聖窺無縫罅，三賢討無消息。靈雲未徹非儔，玄沙無處點責，曾被天池密印來，象王不入金獅窟。


會得西來祖意，一切世緣屏去；身如有氣死人，心似無情木塊。日餐淡飯黃虀，寄跡水邊林際；從教夏熱秋涼，那管春來冬去。獃獃似訥如愚，默默養成法器；時節因緣忽到來，春發少林香動地。


貧道人，無積蓄，過年人事難隨俗；但燒香，與點燭，不燔柴兮不爆竹。燒鍋湯，洗箇浴，秉盆火來烘被褥，世間錢財不浪費，庵中受用儘知足。齁齁一覺到天明，兩眼豁開春滿屋。


家園喪盡路頭絕，掩口難言地瞥，著錐無地下漁船，棹破華亭江底月，釣得夾山頂上魚，腥風萬古播不輟。


天台打失一漢，古杭湧出半顛；會得死中活句，卻來鬧裏參禪。放下四楞塌地，挑起拄杖遼天；走漏劫前消息，傾翻大事因緣。東撒西拋狼藉，不惜爺娘本錢；笑舞虛空哮吼，惹得群兒推牽。滿口珍珠美玉，卻成瓦礫胡言。咄！劫稍雪調知音少，收取眉毛度晚年。


生來死去空華，死去生來一夢；皮囊付與丙丁公，白骨斷橋隨眾。呵呵！明月清風吟弄。

