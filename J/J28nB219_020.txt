嘉興大藏經（新文豐版）數位版, No. B219 紫竹林顓愚衡和尚語錄


瑞物舒光靈鷲臺。天花片片聚成胎。試看表裏無餘色。應信孤高本自裁。微吼能驚山嶽震。獨踞那討豹狼來。寒威體露無遮蓋。牙爪分明不用猜。


生獰玉質降瑤臺。不比尋常塵垢胎。牙爪有威雄自烈。膽毛無畏勢難裁。一時震吼音聞遠。千里遊行瞬息來。相視漫將知見會。本來面目絕疑猜。


林木山川白玉臺。新年獅子降新胎。地靈自有靈時現。天瑞還從瑞物裁。狐兔聞聲皆遠去。魍魎見跡絕無來。懸崖返躑稱雄力。百獸尊王豈用猜。


空中突出妙高臺。雪裏俄生奮迅胎。滿肚冰霜潔自勝。通身珠玉貴難裁。嘯天餘氣沖霄漢。踞地威風肅往來。自性堅強誰比似。渾然劫外那容猜。


獸王偶降宿雲臺。白淨光中白淨胎。自是威神多未見。故令人欲共相裁。玉關難以防蹤跡。金鎖寧堪繫去來。獨步縱橫空劫外。世間知見孰能猜。


山高雪重結銀臺。相聚冰花成玉胎。筋骨難將諸獸比。皮毛不拒萬人裁。白疑象駕普賢至。威見獅乘妙德來。分付諸君須入眼。此回莫作等閒猜。


多年未見清涼臺。今日欣看冰雪胎。傲骨當風能獨立。孤蹤踞地那堪裁。詩人得句生幽興。遊子知歸擬再來。中夜月明渾一色。清光獨照豈容猜。


雪爪冰肌嘯玉臺。千林萬壑一胞胎。回頭欲吐生前意。舉尾誰堪當下裁。近睇多愁寒且凍。傍觀少見去還來。清高勁骨天然貴。白牯黧駑莫浪猜。


山上重雲雲上臺。瓊蕊梅花聚作胎。劫外風光能獨露。世間音韻漫相裁。幾回刺霧披雲去。每自冠星戴月來。就裏未通凡聖竅。休將形跡當真猜。


雲外高明雪滿臺。侵人冷燄結清胎。大張口吻吞諸相。矯起眉毛壓眾裁。獨步不隨芳草去。閒行未逐落花來。知君到處人難到。用盡枯腸不易猜。


雲居峰上雨花臺。白色白光結白胎。揚尾掃空威自振。舉頭嘯月韻難裁。遍尋曠野閒居處。不向長街共往來。因此人間多未見。聞風望影亂相猜。


雲居祖地說經臺。勝雨天花明月胎。爪似剛錐深地刺。牙如霜劍倚天裁。當空未見寒宵伴。中夜誰侵冷色來。左顧右看無縫罅。孤高不與世人猜。


天開靈域出雲臺。地勝偏宜產勝胎。首尾似將銀鑄就。爪牙猶似粉裝裁。深藏沒跡難尋覓。遠舉超然易往來。乍見寒威雄欲起。令人幽思一齊猜。


白毫光裏白銀臺。瑞氣凝成無畏胎。剛骨從來別有種。威獰到處迥無裁。嘯天吼地獨尊貴。逐日追風自去來。智力難將百物比。相看不用更相猜。


碧溪流水遶平臺。雲裏光生白澤胎。步大游行從大徑。力雄發用自雄裁。迎門遠召千祥集。鎮宅應無百怪來。眉目現前無實性。依稀蹤跡任君猜。


雲裏光生白寶臺。碧空寒色現奇胎。雙睛掣電生人畏。一吼驚雷無物裁。靈性知藏非去去。芳蹤欲出不來來。但知本體離思議。不用將心上下猜。


一片寒光照法臺。大雄獨出劫前胎。無心自是人難會。有相從緣物可裁。恍惚鏡花誰取與。依稀水月自何來。眼前不是眼前物。語意難容到此猜。


寒飛奇瑞聚瑤臺。嘉境多靈產異胎。千驥罕追塵後跡。萬夫未敢目前裁。孤蹤不識從何隱。芳躅無因偶自來。多少海山游獵客。漫將狐兔當熊猜。


高聳崔嵬雲外臺。白毫光裏降靈胎。威風自是無倫匹。傑氣何從作擬裁。入眼幾多當面錯。聞聲實少近身來。欲知此物真皮骨。且莫情常毛羽猜。


萬峰高處見平臺。天雨冰梅聚似胎。本色不容丹紫污。獨尊空費有無裁。休將曠野求蹤跡。漫向人天覓去來。物外清標真可尚。幾勞行客動思猜。


五龍潭上放光臺。靈氣將生先兆胎。獅子巧呈白雪相。金毛翻作玉梅裁。寒霄星月同清賞。露地風霜誰共來。天降瑞徵多遠意。微言莫在眼前猜。


金毛何事降靈臺。萬樹千峰共一胎。奮迅早能超彼岸。生嚴不用借神裁。寂然未逐春秋變。應節猶從逆順來。須信故園這一事。元無面目與君猜。


湖月同輝明鏡臺。忽然現出狻猊胎。寶華王座隨時供。白澤神圖舉世裁。喜怒原非關自己。去留本是為人來。試看著腳居何地。方識渠儂不受猜。


雲中獨聳清涼臺。香雨寒吹見粉胎。牙爪不於深處隱。皮毛卻惹世間裁。調兒那怕揚家醜。尋食須知有路來。一墮胞胎難覆蓋。寧教人世不疑猜。


真如寺坐蓮花臺。此日何因見瑞胎。萬壑風濤同震吼。千林雪瀑並威裁。下方能達上方路。彼地同歸此地來。識取者般無用物。任他神怪不須猜。


五老峰前寶月臺。常年雪舞一朝胎。千山俱戴何人孝。萬木同為故國裁。有意揚威全己力。無端發怒為誰來。朔風切莫將春會。此物從來絕擬猜。


慧命相傳般若臺。雲中寒積雪凝胎。空清猶帶生前意。高曠奚關世上裁。芳草綠楊何處賞。零花白蕊此時來。羚羊挂角無尋處。大道休將小技猜。


獅子何來嘯月臺。威獰獨躍雪花胎。降魔自在無勞力。調子縱橫妙有裁。倒地翻身仍復起。入空沒跡又重來。盤旋總是憐兒態。一任傍觀作戲猜。


雪月交輝光滿臺。忽然突出吉祥胎。通身不染玄黃色。素性何堪花卉裁。威武自強喜亦怒。優游獨步去還來。超群靈跡迥殊別。管見休將羊鹿猜。


漫漫雪色照巖臺寒結光凝獅子胎大性未嘗拘小節雄心自不許輕裁踏翻海嶽獨無比吼震乾坤誰敢來縱使平常人亦畏凡情無怪不能猜


雲居高聳比天臺雪舞楊花大狀胎混沌不須為鑿竅堅凝何必用修裁空階獨坐若何待長夜高踞有自來一片寒光絕管帶此中元不許人猜


極喜雲居諸祖臺往來飛絮積如胎稍從方外師僧手不假人間工匠裁天性須知獨自許靈蹤莫問為何來欲將此物求端的放去胡思與亂猜


明月湖光明月臺雪花狼籍纍為胎清標信自天中降生氣疑從神力裁日月雙睛空裏怒乾坤一體劫前來世間多少奇男子錯把英雄顛倒猜


無心杏樹遶香臺雪放寒光照玉胎極目瀰茫同一色驚心胡亂起千裁出門高躡白雲去策杖遙從銀漢來欲問鄉關何處是東家莫作西家猜


羅漢塔朝佛印臺漫空雪裏降神胎谿山盡為冰壺飲樓閣俱將玉屑裁日照通身因汗下霜侵全體長毛來現前好覓來時路莫到空階枉費猜


石鼓鼕鼕震法臺天祥地瑞共胞胎奇形不是無因出威狀誰堪有意裁舉止獨從法運轉精神原為國徵來即今識取太平相莫問君平大衍猜


膺公去後見空臺今日天花降吉胎頭上有頭人未見肚中無肚那堪裁渾全不許通諸竅純潔何容與物來獨露堂堂壓萬品皮毛漫作一斑猜


雲表空餘說法臺多年未見聖人胎此日雨花呈瑞相來朝續燄有靈裁正當霜月堪遊戲分付狐狼漫出來往返不由樵子徑欲求形跡杳難猜


彭湖波湧月明臺雪覆千林呈素胎妙德光中無可覓威音那畔不須裁應知瑞物因時至還信休徵為法來無相何嘗違有相名言莫到口邊猜


修水紓回古佛臺今朝又睹舊時胎乾坤遍布白毫相宇宙遙憐玉瑞裁特緣好事呈先兆不是無為到此來毛骨明明全本色何勞穿鑿落疑猜


灑掃雲居舊日臺天公雨瑞結冰胎冷光早露故園信寒色不違當地裁大士能將慈力伏小郎寧敢躡蹤來威儀不是尋常見到眼看來莫亂猜


雲中一片袈裟臺諸祖威靈降聖胎大體橫空絕對待孤標卓地豈雕裁門庭高竣維新製法道重興如舊來看透現前無別物莫教心思捕風猜


刺空孤立法幢臺寒雪恢成心印胎祖令未知何日舉宗風先兆此時裁當陽獨示機前意為物姑從階下來自是家傳正法眼不隨俗子起狐猜


雲堆祖地舊煙臺有道將興現瑞胎堅密何容毛髮入精貞不到剪刀裁端師慣作村前舞大士高乘雲外來靈物出時知有應相看不必預先猜


慧燈繼照佛光臺獅子來呈法運胎雪爪拿狐血不染霜肌飲霧香難裁飛行慣會憑空下垂跡何曾踏地來明白風光宜薦取思量不免落疑猜


天花頻雨光明臺香滿山林見寶胎神彩殊奇非世有精瑩皎潔自天裁爭觀圍繞前仍後耽視徘徊去又來好鏡乘時冥共賞大家歡悅競幽猜


重雲高捧坐禪臺香雪霏霏結勝胎大勢儼從神方出精微不借鬼工裁瞻依旋復多忘返聞說推排爭欲來車馬幾能臻此境惟餘清曠我閑猜


趙州關護法王臺佛國原無異種胎毛骨餘寒唯雪聚爪牙剛利盡霜裁騰空沒處追遺影應物乘時似再來當面逢迎須著眼大好休同狐兔猜


安樂殿前安樂臺雨花爛熳降天胎靈機不墮古今數淨性寧為起滅裁仰視長空能自視忽來斯地有因來幽人好共同高尚莫把浮軀作實猜


碧溪橋鎖白雲臺天地冥濛幻若胎冰雪冷腸通底潔風霜剛骨傲天裁雅觀閒曠輥毬去極喜舒懷抱子來看取生機無巧拙溪山蘿月一般猜


前後三三塔有臺祖靈今日見靈胎勢高漫擬從天降體白休疑是雪裁真際不行鳥道去應身猶借鵬程來古今途路為家客關外翻將關內猜


雪滿山林光滿臺香風吹作玉華胎清姿勿向空中覓生氣何關世上裁輕易不聞神物出等閒難遇威乘來今朝興到逢佳境有意同看盡量猜


雲漫宇宙雪漫臺縹緲香生變化胎出沒有時人罕見縱橫無定世何裁眠雲恍惚白龍隱步月蕭條玉象來大事晚成聞古訓精思不厭漫相猜


嵬嵬雲表舊香臺光滿長空照雪胎明暗獨行爪有眼高低直往意無裁及時樂聚休遲後有興優觀幸早來大道未明明在此鬧中何似淨中猜


密霧重雲護戒臺寒飛春雪孕香胎一塵不立離諸取兩眼方開落世裁寂寂寒庭人罕到寥寥空界那能來逢迎欲問祖師意月渚風汀不二猜


松風蘿月護生臺春雪飄颻結俊胎英氣遠超塵界外尊生不到世間裁大力無當能自立威行絕待為何來相看欲識深深意眉目分明莫錯猜


高高山上五雲臺雪落空階巧塑胎勢若有靈占吉利心同無計杜思裁踏空不許耽空見示相何嘗住相來此事明明俱在眼莫隨游子亂疑猜


當年諸祖降魔臺今日春寒雪壘胎不昧未生前一步暫隨念起後千裁懸鈴意在超方去脫索知為解縛來本體如如無挂礙言思不到此中猜


高出人間心印臺遙從天上降巍胎好將笙管稱新賀勿誤珠璣盡美裁今日共瞻君子兆後期應見大人來齊家打掃蓮花座翹聽頻伽音莫猜


重疊青山高上臺香雲篩雪化生胎剛強本事真堪恃猛力天然不用裁五指為降狂象現一身曾忍獵人來威慈自在真無畏鑽仰何從豈可猜


昔年膺祖印心臺此日天龍喜降胎雪質猶存空性在冰心不落世緣裁清涼會稽曾騎出玄奘靈山多撫來一聖出時有一瑞將來事見信奇猜


極上凌霄高顯臺梅花雪葉砌英胎剛腸不為魚蝦染強力寧堪羅網裁時節唯因大業至世間不是等閒來威雄壓眾真希有妙思何妨語句猜


幽蘭芳草翠巖臺粉雨奇花滿月胎尊重不同諸品鬥剛強自異眾毛裁幾向孤峰張遠眺每從絕壁顯威來淨觀自有無師智莫作滄瀛玩境猜


接日摩天獅子臺霜空月夕降新胎河西曾見垂名句湖北遙聞開國裁大用大機誰與觸獨尊獨貴那同來古今多少參禪客盡把猢猻當寶猜


瓊枝霜月雪中臺喜見階前一出胎仰老曾遭埋虎手圓公卻被乞兒裁雲中不受珊瑚策月下誰披瓔珞來幾度欲親親未得此回也要效顰猜


歐山高並崑崙臺披雪相看希有胎清淨不容佛祖見光明豈借人天裁莫言白趾竟何往勿謂孤蹤有所來就裏本無閒伎倆玄黃朱紫任君猜


碧水源生迎翠臺靈深今見大強胎劫前自在金剛骨眼底縱橫水月裁夭矯白龍銀海出猙獰素虎玉山來徘徊清致看無盡收入奚囊免教猜


銀色光涵金色臺凍雲影現大威胎霜毫蓋膽雄難觸冰骨連筋力莫裁神鬼鮮能窺所至人天無計識從來獨憐無限游觀客誰是知音不亂猜


寒光散照水晶臺雪纍香生精進胎平等未關三世轉圓明不拒十虛裁落花飛絮隨身下片月殘霞送影來誰向此中知獨眺冷風割面痛何猜


萬峰攢簇藏龍臺雪聚嵬然勇猛胎冷燄揚輝空意想寒光流照起幽裁誰知此境無人到我信閒情乏旅來獨有凍烏鳴食切飛來飛去不疑猜


雲擁春山雪擁臺孤高卓立見芳胎平天意氣無他似本地風光秖自裁鐘寂獨餘明月冷夜深誰共玉階來寒空萬里同清致得有閒情大好猜


震旦高標最勝臺雪飛靈氣化珍胎人間天上無栖泊古往今來絕擬裁八面風旋吹不去一輪月照冷偏來此中欲覓真消息虎眼龍睛沒處猜


南浦奇觀歐岌臺今朝佛日照蓮胎本來清淨離諸染自分光明越眾裁有意那堪個裏住無心誰向此中來相從相顧難相識莫使人天落眼猜


萬丈峰頭龍藏臺新春風雪壯梅胎摩尼乍現驚人相優缽初分啟世裁自是淨光超眾妙非關塵品不同來舉頭誰是知音者錯把家翁作客猜


石磴霞梯冰玉臺淨光忽現大雄胎萬水千林無畏吼五音六律有新裁等閒未出門前去無事誰從階下來知此威神離對待佛乘祖位亦難猜


鷲嶺遙飛落此臺靈區恒蘊大乘胎明明百草頭邊意步步孤峰頂上裁乍喜白牛露地起又疑玉象躍空來生成肌骨原如此漫把青猿黃鶴猜


孤峰皓月步空臺雪色霞光映有胎壓眾巍然唯不動超群遠矣妙無裁庭前瑞事無如淨門外香聲任自來無位真人如在眼漫將屎橛作奇猜


兜率天分百畝臺靈多瑞現大人胎卓然未落塵緣靮清矣非為世欲裁罕有山猱持果至杳無巖鳥獻花來道人碧眼同秦鑑寒影孤光不犯猜


金剛華座碧雲臺影淨光寒立雪胎芳砌才臨蹤半露瑤空未降影何裁詩狂句得聲前意禪眼機遲棒後來打雨敲風閒計較此中一點不容猜


祖骨常靈鎮法臺雪中忽現金毛胎眼前雄狀人仍畏肚裏剛腸誰敢裁羅網重重力直往海山疊疊見能來進前退後無狼籍回互休教落意猜


大雄何事到春臺雪裏翻身天外胎兩眼仰觀百不有一心恒寂萬無裁雲山坐斷舊時路玉壘寧期此日來牙爪森然空劫外誰能拚命打頭猜


青山銀海玉樓臺灼鑠光明現大胎不借父娘懷抱出豈容佛祖揣摩裁有緣暫爾一機動無事寧輕六出來者點寒光無意味幾人能此向前猜


迥越人間萬丈臺山靈祖胤有賢胎自知霜骨高空外孰信冰心出意裁誰似面前法可指不防腦後前從來即今眼底休空過莫待閒情後悔猜


鐘鳴鼓響法音臺香雨靈花妙應胎高臥懸空人不到微行未與世同裁寒巖月冷回身急古殿苔深沒跡來分付海山行腳客只宜相看不宜猜


樓閣崢嶸天上臺非常處現非常胎龍吟自與蛙吟別獅乳寧同驢乳裁指路須教驀直去到家已是涉程來獨憐不落古今句惱殺闍黎不復猜


霞影雲光祇樹臺良時將至見良胎水中月白誰能舉鏡裏花紅幾可裁擺尾搖頭呈力戲睜睛奮爪轉腰來俊哉好個閒消息不是斯人不易猜


鼻祖當年豎拂臺於今又見大音胎神機不落聲前句妙用寧將語後裁臨水那堪窺影去凌空誰解捕風來多因雪調難相續卻把單于作樂猜


昔日拈香萬指臺多年寂寞始逢胎滿腔雪調從新吼全體霜威若舊裁曾向懸崖撒手去幾經鬧市刺頭來風光到處多知己莫使閒情對月猜


廬獄相鄰密意臺風雲抱雪合為胎花階未似空階寂鬧處何如淨處裁寸草不生萬里去通霄無礙九重來時艱且喜同寒苦莫聽傍人熱惱猜


直上雲霄萬仞臺白玻璃界硨磲胎縱橫豈受紅絲繫勇猛難將金鎖裁正熱鬧時尋不見沒蹤跡處偶然來行人欲要知歸路明月蘆花任爾猜


碧溪明月落霞臺雪滿林丘見素胎遍入剎塵身未動端居毛孔體難裁幾番雷雨橫空下一任風雲掃地來自是生成無畏力神睛鬼眼漫相猜


鄱陽波映翠微臺月皎湖光見妙胎擬似伸頭猶畏尾恍如欲吼又無裁千岐盡是家山路萬別還同故地來得放下時姑放下何須計較用心猜


石徑盤回上有臺密雲交雪產孤胎一輪雙月寒無伴萬頃銀河光可裁有道須從這裏去無為幾向那邊來相看未免徘徊意好入龜毛袋裏猜


選佛場開甘露臺時清又見法輪胎香雲為蓋因知重密霧彌封絕意裁不發宏音原有待只留孤影為誰來但知大物無虛出何用芳心向上猜


卜幽尋古上方臺極喜親迎雪嶺胎情與無情同一色是於不是漫多裁青猿忽化素猿嘯黃牯俄驚白牯來共睹眉間真實相不須猜處也須猜


珂雪光瀰七寶臺銀花鏡現海珠胎骨迎霜月存堅性目視雲霄有遠裁瑞草叢時難可住白雲深處不宜來誰堪向此發幽興短語長篇好共猜


白雲影裏芙蓉臺淅瀝鵝毛聚好胎有相不離空處現新聲元是舊時裁人天路徑隨君趣祖父門庭望子來一片寒情無可訴流風疏月幾同猜


千峰中結葵心臺階似琉璃雪長胎透露生前形不撥顯揚劫外思難裁投食全無一鳥下沖寒能有幾人來莫言此事知音少覿面相呈何用猜


鷲嶺遙分雙杏臺春寒雪長出群胎堂堂大體人咸重凜凜威風物鮮裁圓性遠離修證位常光不涉古今來諸方多少參玄士錯把奴郎當父猜


六出繽紛貝葉臺雲間霞影遶祥胎威光欲視難相識眉目堪觀未可裁自重慣於安腳穩誰能敢犯敵頭來望風須是先回避莫待傷身不及猜

