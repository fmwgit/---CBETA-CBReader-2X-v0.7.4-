嘉興大藏經（新文豐版）數位版, No. B369 蔗菴範禪師語錄


形質未生聖凡誰號爆裂龜文吉凶斯兆臣奉君以忠子順父為孝聲聲歎人事之非切切閑師資之道如天之高如日之照曾知此箇法門雖列祖傳持諸佛說到亦乃紹洞山二十九世雲門淨範為則之秘要也


空裏摘狂花水中捉漚泡絕非虛妄生涯實是本分艸料金剛劍倒捏橫揮銕圍山摧嵬落峭量體裁衣相頭賣帽面貌易描真假難肖若耶溪上秋風高轉使行人悚毛竅


庸常僧倔強漢蹈輕冰臨大戰珠能照乘悉把撒開路可通霄盡將塞斷歸仁之士望影而休負笈之徒聞風而倦縱使巧其機神其算敞其筵豐其宴也只得一半


有知識說禪圓活有宗師行道靈變獨此沒智村夫萬牛拖拽不轉及時而辦竹竿撈水底月痕稱意所需紙撚取石中火焰至勞無功至神莫斷後朝相見閻王毫髮難逃業案


受愚庵師囑踞雲門祖庭烏藤趁顛狗白拂趕蒼蠅毒害傷人非是不知知而故犯慈悲育物非是不曉曉而勿能先賢凋謝後俊無憑若以此作規式唯多錯謬不以此為準的轉不相應坐看南北競頭爭


不自勵倩人輔勉作住持於事無補心心欲與後昆為型步步欲與前哲繼武迺知滄海浩瀚匪資涓滴增波曾謂泰山嶙峋不待一塵崇土願如是弘深言如是莽鹵或面壁任冰霜或住山冒風雨堪為道中盟法中主


軀止六尺想逐千途願空憍慢壘而振禮為憮願高揖讓門而弘道遠孚願執龜毛繩制追風鐵馬願張兔絲網捉泛海玉鳧但恐老將至鬢將皤力斯匱行斯蕪堪埋泉石蚤為計何掇鄙庸上畫圖


扭脫達磨鼻孔踏開古佛頂門紅紫紛紜隨眼而過是非錯綜肆口而言未跨船舷底斷其性命已陞堂奧底截其腳跟或謂仇敵或謂至恩塵世茫茫皆罔測從頭分析在兒孫


謂我是渠遭他惑亂謂渠是我還是欺謾即我即渠口中說食終不飽非渠非我身上穿衣方免寒四邊門路皆關殺一箇閒名何處安有處安風靜鷺眠春水嶼夜深月照玉欄干


儗鳳無翅比龍無鱗求今不求古宜假不宜真不與三賢同軌不與十地為鄰腳根未牢時被仲尼喪家之誚脊梁靠穩處緘魯祖面壁之脣夕以自惕日以自珍我昔險成擔版漢勸君莫作守株人


蚩蚩如眠蠶閒閒如立鷺懶示趙州無不作雲門顧千人萬人說不到處說一句天清地寧千人萬人行不來時行一端神驚鬼仆所以聽於愛憎之途而考其正意如怨如訴如泣如慕


揣行乏普賢之至純垂慈微觀音之懇惻安上無坦坦卑容惠下少顒顒悅色素所愛育者臨事則高蜚未受陶鎔者隨緣而湊集善莫稱揚惡不歎惜蓋謂從曠大劫來點牛油燭燒狗糞香修好供養如斯狹路相逢應以冤報冤直報直此段深情惟自知豈是丹青畫得出


至道昭於目前靈符懸於肘後不彰萬古徽猷惟弄半片瓦缶人憂慧命有層臺累卵之危自視法門有煉石補天之手咦心量細於芥子緣位輕於弊帚敢開如許大口非酌癡泉定飲狂酒


山崔巍水清淺視青霄瞠白眼不會禪擔片版即是渠休更辨擬追思千里遠毅禪人應自勉謀事忠發言簡心莫欺行莫舛神出沒妙舒卷要久長當含緩遇蔗菴討甚碗形相忘道斯顯洞上宗此蕃衍


撫人不苟而恩孰可銜立身無私而事多脫紐和合則水乳之盟乖違則嫌謗之首蓋滔滔世波惟誙誙自守恐如此差異匪才欲望其道之大德之行物之親位之久雖為勞神辦志終是虛文掣肘


時常喝散流雲跡夜深喚出扶桑日花落嵒前鳥不銜勞倦則眠饑即食唯要識範為則麼法中罪魁世上惡賊


堂堂幻軀明明夢宅結習紛綸津心荒逸深衷久佇可疏萬派壅河時軌難齊強逐四衢長陌是欲秉智炬破暗室櫂慧舟拯淪溺信之若人妄想無益


無玉立珠輝之行尟文經武緯之才師吼謬推於法席驚時徒擊於狂雷觀機逗教潑水撒灰箇箇怨入骨矣人人語歎奇哉因長想拽孤笻穿草屨春風秋月南嶽天台


芻狗司夜木雞報曉蚯蚓唱歌蝦蟆談道何者頑皮虛遊世表有佛無佛不許人住即心非心莫與我擾謂救病調劑無靈謂賑饑說食不飽或問向上全提酬對於中潦草三片四片白雲一聲兩聲黃鳥


疏雞岫之脈以暢懷決洞水之流以盈壑非無願也銷近時之媢嫉以協恭振古世之熙皞以和衷非無心也弘祖道於雍雍大師門於濟濟非無志也育英才而誘成業斲美材以資股肱非無意也其如風靡人譎所以心灰意冷故世之諡吾曰椎魯朴鈍獃老癡子為實錄也


形容憔悴志氣灰頹不是缽中少飯亦非灶裏無柴枉披先佛田衣乏弘濟之功業忝為雲門苗裔成凶暴之禍胎仰而戴天俛而履地負罪深矣寧不恧然慚愕然畏之哉


石繖峰爭嵩少之雄大而獅子象王小而蜎蜚蝡動皆所出也鑑湖水翻曹溪之浪巨而蛟龍黿鼉細而魚蝦蚌蜆盡從育焉極聖凡而普攝亙古今而不遷可怪吳下阿蒙心戚戚口喃喃謂祖庭寥落法道仆顛無力揮戈回白日長思春水伴鷗眠


法中僭稱法王人中妄號人傑閒少忙多緣寡謀拙傷時嗔毒縱行迷俗麤言橫說然則與世不殊類庸無別何故聞見驚異畏之如蝎


指爪剺破虛空腳尖趯翻大地逃蹤匿影無能降禍生災罔喻針枯骨作龍吟吹布毛為法施三世如來授職提缾歷代祖師分司埽廁獨許侍者參得禪日與麤拳長罵詈


是真是假非威非慈未知往行前言而欲砥澆息諍不識典章制度嘗思救獘匡時或席天幕地搓繩縛野鬼或逞歡適性嚼飯餧嬰兒以此行止焉得法侶明賢傾服膺之禮豕心獸面洗矯抗之姿所以聞而多惑見者生疑


氣等惡神骨非彥聖視職以耳匪納忠言聽司以目不遠諂佞觀其語默皆為顛狂失心揆其本跡俱乃驚怖殞命既自墮落深坑誘人墜入險阱噫禪德至孝頗軼群何復隨流事梟獍


托跡幻場實隙駒難駐蹈時應物同繫鳥暫留三令五申濫廁雲門之化統一呼百諾孰窺悟本之家猷秪可喫飽飯上高樓倦來欲睡摸箇枕頭若問向上的事休休休


憑累茫茫過時默默事上無畏敬之條撫下少楷訓之則誓危墊而力援笑蜉蝣以聳翼竊服濫吹盜名背實其猶沿山野梨編籬枸橘縱爾取之嗜之敢保一場酸澀


教海未游禪河妄櫂外德不圓內行匪峭取之于心千牢萬穩即之於事七顛八倒忘恩忘義不悌不孝曹洞生此杜蠻雲門有是惡少自將罪款供呈免得閻羅考校


祖道不憂脣牙似鐵終日偷安謂為人切逼石虎過虹橋策木馬追電轍六塵交輥猶言提向上之綱八苦循環強辨是隨緣之訣獅子吼野干鳴有所談無畏說歇歇曾知巧未能勝拙


胸襟愈冷話柄轉長難於語默聽於閒忙非絕塵之駿逸徒蹩躠於康莊等其橫豎和泥合水極其小大刓圓為方是所以時慚而刻愧者於法自在我為法王


無牙老虎洩香陳麝見面則怡聞名若怕既忘饑餒寧舍晝夜恬惔守中平等御下事涉玲瓏語絕縫罅臨功不宰遇過惟赦喫浙江米還廬陵價眼前受冤日後痛罵我是無嗔汝莫生訝


至性不存侮嫚作俑壞先佛化門伐空王古塚證臨濟是忤逆班頭揭洞山為少林傲種毀不為忡贊不為寵者等漢應埋於千丈深坑其必待以自盡何復染貌圖形許伊在萬物熙然之世攪得山搖地動


漏瓢取水潑野火蘸唾粘塵築墻堵長年疏散沒遮攔只說家風跨前古阿呵呵甘草甜黃連苦怨兮慕兮兩俱忘白雲影裏青山朵


開大口喫死飯耕空言何利益濟世匪才守土非職總忘法道替隆不管祖庭得失謝遙羨於熊蹯受餘訕于雞肋若將撐無底船迎萬人敵汝應當自展神通莫被者癡獃所惑


渠即是我繩上添蛇我不是渠波外求水從古天覆地擎如今晝行夜止一朝聒譟踏殺木羊兒六戶悄然放出紙鷂子孰辨端倪誰定的旨且喚作蔗菴禿丁人面桃花略相似


幼知向方長無成業心違重愛虛擲寸陰足蹈空門累增永劫維世道無一簣之功為己躬贏半頭之雪晴適閒鷗春翻夢蝶信若不行莫如弗說


瞥喜瞥嗔炎天飛雹或語或默寒谷奔雷笑釋迦是已灰之木謂彌勒乃未燒之坏咄你有甚長處漁唱蘆灣秋雁來


妙境在眼非見佳音屬耳無聞每從北山下雨長向南山起雲搜盡碓坊獘病埽除玉笥功勳三尺遊絲強石女織成蜀錦一枝蒿矢遣土兵射退秦軍總道伎倆止此其如勝負難分便恁麼去驢叢驢隊馬愛馬群


此漢本無根基焉可形容比賽既落夢幻戲場妍醜摶量何礙行藏淡漠儼同燕子低飛膽氣粗豪不異屠兒魁獪莫教理白分清自見時和道泰懷中若更有疑問取東村王大


譬石非堅喻綿非軟比水非清例火非煖捨此四條活路若道如何舒卷千般委曲周旋猶謂賢愚不辨德大則怡福微斯赧所以長合掌低頭細把髭鬚來撚


說頭忘尾指西遺東閉門救火穴土出空尊貴位中不肯住腳鬧市叢裏懶與曲躬一箇泥丸要打盡蜚天俊鳥半邊破網欲兜盡過樹猛風喚犬吠驢鳴桃紅柳綠總是佛法大意恐如此杜撰行事不惟勞而無益深歎迂人敗乃公


六道郵吏三界傭民未完宿債莫問艱辛撐祖父門庭少止沸殄魔之威德為人天眼目無大權化物之慈仁欲描我拙傳我真則增汝累塞如津後來懸挂重思想撦碎燒灰任爾侁


生松陵不識吳地鄉談住雲門不諳越山風景死貓兒當街賣破草鞋頭上頂有時鬚長髮短不異摸魚李四翁有時辣手麤拳宛同剝狗張三省欲思道之維時德之伏懭眾之森嚴禮之齊整待到驢年寐語未醒


笠澤湖一吸吸乾玉笥山一踏踏倒為憐無地可埋藏特來資聖尋煩惱貶虛空不大褒微塵不小接絕群之駿恆把面皮翻轉見沒尾之狐惟將牙齒緊咬摘瑕多懷惠少錯思量欠老到有充饑渴望纖毫傾出明珠一栲栳


心麤類田舍翁氣浮同市井客死句活句罔辨根元全提半提焉知準則四海禪流不謬參尋腳未跨門咸遭誑惑道真不真是即非即舉世無人識得渠少室老胡空覷壁


山靜春和白晝長綠陰獨坐細思量石頭路上風猶古祖父園中艸欲荒利己勤心非勇銳為人氣力少強梁化門雖啟慚甘露家法嚴明可不妨


拙于機籌隘于見量無解黏去縛之功能有喪本失真之狂妄娓娓誘其後昆紛紛獎其宗尚分明是諸方讎人如何為一代郢匠相逢狹路不相饒惡名萬古垂霄壤


青山層層白雲片片地厚天高晝明夜暗有形有相一筆可描無影無蹤千眼難見若還格外丈夫決不看他觜面驍果敗秦元首隆漢


開眼見明閉眼見暗公案千差吾道一貫若恁麼解會深窖埋人不恁麼商量晴沙落雁恁麼不恁麼二邊俱截斷平懷亦剷除且如何批判玉鷺低翔夜月高金烏飛入上林苑


棄實求名離形索影思慮未周恥辱已等住持缺三種力千聖莫能扶操道存一點私萬夫推不醒何似幻住浮蹤朱涇泛艇相呼相諾日悠悠我肯只嫌你不肯


無親無疏不嗔不喜變化俄生惡毒無比情識路禁止不通聰明資刮削到底悟佛知見總謂假名荷負宗乘皆為剩語苟以為傳曹溪藥嶠之命燈而號雲門治化之孫子恐其非也乃為起禍生災十字街頭白晝攫金之活賊庶不謬矣


賤比珍奇貴踰土塊與人斷盡命根自未洞明心地如來無禪祖師無意月西俱西日麗則麗隨病受藥之權循器定空之喻試問英賢會也不會要期妙翅搏風切莫瞎驢趁隊


有賣油老子之骯髒無射虎將軍之銛鋒都謂作唱道知識孰料是亂世元兇路逢王彥博決不肯相容要問西來旨訣燒香作禮至恭笑殺嵩山缺齒翁


絕町畦離背面聽不聞覷不見心怨則推瞿曇入火坑情怡則扶胡猻上金殿論罰無鄭聲之淫據賞有周雅之亂明眼高流如何定案呵呵吾無諂曲此道一貫


媚夤緣一味蕭條提正令十分雄壯籌室充繁人所欣門庭巧設我多讓既總不相當別有何醞釀懶施臨濟喝慵捏德山棒愛搖木鐸紫陌風塵喜放輕舠白蘋煙浪寥寥莫謂無知音華亭尊宿普化和尚


紛拏同野馬奮躑類猿狙未識胡達磨之道罔讀孔仲尼之書力不費而毀六群墻塹口不言而換七眾門閭惟難測者眉毛翦翦最易明者心境如如一片閒情無處著高山來釣放生魚


衡石定輕重古鏡分妍醜一法若參差萬物失綱紐惟此生白強長年顛倒走碾須彌為微塵喚驢腳作佛手縱使虛空消殞時無底合盤傳不朽聖莫能識汝曾知否咄


通身是眼見猶難通身是口讚不及丹青絕不假思惟闊狹短長齊畫出逞公子風流費老婆脣舌銕枷纔脫秀州糞器重擔越國真與不真識與不識看鷺水邊飛得來花底立


綿綿纏纏鄙鄙嗇嗇玩弄三毒蛇窩藏六門賊欲動欲靜似雷奔或散或聚如電掣帶累祖父狼藉本分家私殃害兒孫攪亂現成途轍有問者漢實情未到中年齒缺大嚼虛空嘔出些炎天飛作千嵒雪


鬥並木雞鳴非金鳳縛鬼芒繩出蛆糟甕不能機外轉機惟向夢中說夢丹桂從雲門而飄馥浮譽空馳白手撐石繖以垂陰虛名幻動未曾正眼視人敢望佳肴進貢負糞蜣蜋無厭情怒罵家風壞曹洞


砂鍋煮飯木杓舀泉饑餐渴飲兀坐橫眠深山有如是寬舒鑽頭無縫罅鬧籃有如是逼窄插足甚蹁躚不是自己顛倒亦非別人抽牽浪蕩野牛償宿債落花風雨總相便


尋油沙裏聽水爐中硃砂畫月度尺量空方且爭步趨於奇詭堅好惡於異同心則洞明無方恢廓家業義雖激切弗能延攬英雄眼突穴頭髼鬆可溫可厲作啞作聾拍檀板歌雪曲日出西方夜落東


向上事二聽絕聞格外機五眼莫睹參遍世間知識靡不指東話西多見天下英靈盡是釘樁搖櫓因此于秀州路怨氣直沖在石繖峰惡聲亂吐出師門嫚罵師踞祖室反蔑祖秪望山水裏稱其豪雄漁樵中肆其威武誰想不義丹青將面貌短長畫出無處藏無處躲


說行不行欲止不止無一法與人唯杜蠻作主雲門乾矢橛畢竟非伊晴沙白鷺鷥完全是你鞭鐵牛耕空劫田園牽石虎入長安鬧市心兮日勞功兮日弛開眼明明落陷阬千手大悲扶不起


鳥窠吹布毛可斷會通妄想龍潭度紙燭即燒德嶠葛藤何爾笨漢一無可憑既荒出世之道竟無涉俗之能利路多方畏而縮手豪門大敞懶以鞠躬逢蠢蠢迷生顏溫冬旭見稜稜英士氣肅寒冰致怨如食中砒鴆貽譏猶席上臭蠅匪求愛不須憎但將埋向糞埽堆裏到虛空銷殞時緩緩放他出來隨類赴機喫些餿酸冷熱竊敢當仁不讓始謂相應


參數員知識曾經九上三登飽廿載風霜知得眼橫鼻直絕無飾己體裁非有為人奇術熾無明焰處處相炎入生死流塵塵混跡冒如是虛名負如是實累己我心痗而悔恨靡及何有志之士自遠而至忘年而依種種認之為模作則


六度非嚴四緣式準未餓而餐不宵而寢時張馬觜或咨向上旨訣惟道罷休日驢脣有問格外風規總言不審隘於含容恣於剛很活突眼珠掀昂鼻枕千般醜陋已生成何必塗脂重抹粉


短髮垂垂癡腸縷縷獨立乾坤不求伴侶弘道則忽慢不勤操志則冥頑無比妄欲徵曹溪文獻而發米顛之狂竊思大雲門譜燈而直明教之矢取悅非鸞鳳和鳴所適唯虎狼行履疾毀愈多咒罵不死閒名已著乎北燕南越賢禪猶不知而更問其底裏此是曹洞家裏罪人愚菴室中敗子


惡不足稽美無可譒惟喫惟屙隨坐隨臥遠呈蓋世奇珍喝作陳年滯貨喚木童吹雲外之簫要石女拽磎邊之磨問西來意咄咄書空遇脫腔歌欣欣唱和祖父有廣博門風不能徹底施為偏愛踏月尋秋驚起東村王大所以比較推窮天上天下最沒傝者是你第一箇


形為業繫起滅同漚南柯蟻穴入夢來遊前醜後妍鏡鏡相照者邊那畔法法全周放之山嵒春和而藹置之最祉秋晚而愁尊貴不處顛倒隨流活計赤貧無滲漏真為芙蓉大祖二十二葉之孫子亦乃敗雲門祖胄之魁頭


路窮海角跡遍天涯自知無道可悟即便退步還家盟心一泓秋水愜意萬樹晴霞謂非法苑祥麟斯言不謬謂是雲門種草此說無差擬欲居正位顯宗猷超時調口巴巴欸單絲難繡錦兩鬢糝霜花


盛氣革囊受辛搗臼大旱空雷瑤筵瓦缶好處不見褒揚惡物惟聞詈敺平地趁狗跳墻懸崖逼人撒手意悠悠若出谷之雲心落落如斷絲之藕已經萬怨千憎說甚提衡四生九有此是你自取之禍而不必滌瑕洗垢


髮有點雪之斑面帶寒霞之色為雲門嫡胤無化行天下之道稱愚菴真子缺春到人間之德將扶持法運而氣或自雄欲振祖綱而志與誰匹實愧虛名已浪傳奚辭再語為憑軾一任諝子持歸和霧懸空堆塵挂壁有問渠是阿誰秪消道箇不識語浪諝知客請


雲門翼贊三春曹山親依兩夏好語不見褒揚惡棒無因亂打直鉤終不釣蝦蟆義斷情忘真亦假碧公既自有英聲抑以超逸絕塵何復將陋形濃抹淡寫別有高標繼祖翁此心非我能知也碧空曙監寺請


眼裏有碧天之空曠聖階凡級誰分腳下無紅線之繫留吳地越山莫問調御龍象其道德全虧勞事巾瓶而寒暑不慍將北斗換南辰嚴冷顏為慈訓固宜竺土大仙心密付聯芳待神駿竺仙宸侍者請


著著為人不愜人意步步退已靡益己躬有長處者激以雷電忘恩義者穆以春風般般顛倒種種朦朧陵滅愚菴家猷話已行遍天下重將渠淡妝濃抹豈再想門庭熱鬧風從虎雲從龍靡已禪人請


楚山頭越山尾壞衲破瓢衝寒暑同住已多時不容吐一語思歸畫此陋形切莫當陽挂起恐被傍觀詬罵連你也在裏許湖廣當陽楚容一禪人請


非金馬神蹄向諸方傲倪衝突無玉堂俊骨與列祖奪席抗衡傳洞上燈不恢張石頭基業衍雲門派恆藐忽古佛宗猷負須彌莫嫌重肩蠅翼匪為輕撥虛空尋針縫罅將黑豆換人眼睛般般悖理種種違情祖父家私俱喪盡敢稱弘道利群生配入祖幀


身不能青雲矯矯口不能白雪霏霏勞寸心夙夜不寐懷先哲與道自違既已隨群而逐隊敢言今是而昨非布毛吹起成何事流落人間遍地飛雪峨侍者請


性直謂剛很情和嫌柔軟好惡既由人是非不須辨無鹽無醬我惟薄福住雲門任怨任勞汝亦悔氣來合伴已欣青松亭亭白雲冉冉山高曰岊絕囂而絕塵草舍為菴自居亦自勉庶幾云清不加澂濁不能染岊菴副寺侍側


高兮不扳低兮匪即祖意教意有口說不來好言惡言有耳聽不入技淺涉而愧心擔重負而慚德白雲堆裏廬問懶殘黃菊籬邊句吟彭澤蓮禪檢點自生平定應笑我無出息蓮生俱禪人請


要說禪禪不曾參欲行道道不曾悟屬耳猒是非之聲舉足亂聖賢之步猜疑者謗詈橫生深信者雅愛相顧被人逼到五山生平醜拙俱露因道誼藹然者穆穆來峰致我頻過坐談其故實意全機向上酬一笻天外無回互聖機侍者請


癡頑署號遲笨成名從曹山而至五山腳跟不穩欲省事而轉多事懊惱徒增琅玕下等人不來舉步過環碧坐談喫茗長嘯一聲遂喚曰瓚林瓚林善自保護不待三十年後此話大行瓚林侍者請


氣硬心高眼深鼻大道德總荒蕪言行豈相顧問家常緩急半合半開論時事安危不隱不露我爾皆苦辛好惡免告訴既同業報自難逃要咬陳薑呷酸酢不露印副寺請


髮稠霜莖形同孤鶩操道茫茫隨時碌碌資聖雲門八九載虛擔為法之名福城天華六七年實負代庖之恧恩多者盡作冤讎情忘者皆成骨肉遙羨懶殘煨芋香徘徊月下清吟獨者般愚鈍漢合向白雲深處埋如何謬傳洞上之宗而竊位五山妄稱尊宿存於東塔


栽田博飯曹山平陸電室蜃樓幻居夢宿陵滅面壁宗風倒置愚菴機軸我在雲門萬事艱汝現大悲千手目頭也正尾也正何須格外覓知音恩于斯怨于斯伊蘭秀茝同芬馥莫問心燈是幾多花前一笑堪相續


矢直為懷太虛比量以之事師求友必敬必誠以之律己誨徒不欺不誑師則深信無疑友則憎嫌匪諒思法門振綱肅紀有志無能痛倫理反古異常識時都讓酒顛發于曹山氣分絕于龍象因茲鷺浦趁晴鷗灘放浪坐聽流言過耳邊醜陋端嚴皆幻妄


松陵棄親苕溪薙染煙水浪遊光陰荏苒悟本燈傳愚菴緒纘法會數陳名實一款賣狗懸羊虛空釘扁跂古德慚媲今道赧定力輕微業風旋轉舌上苔生鬢邊霜糝簡點平生彌天過犯


年未半百髮白齒搖身似野鷗心灰意冷是廬陵後裔不能大廬陵之門戶為愚菴先鋒無力奠愚菴之彝鼎羅張旂猷擬勗下秋猶以短綆而汲深井簡點生平惟多慚耿密意明明在汝邊宜自愛宜自警


天有時而寧地有時而息此漢何茫茫論年無定跡謂欲陶聖鑄凡不願得寸為尺生平志趣惟任直鉤幻影隨身忽南轉北智明禪者以我歷盡艱辛將辦己躬倩人繪斯陋質真與不真總挂東壁有問題言在幾時正是戊申元旦日


說有機軸行無準繩燕默時不入那伽大定揮霍處非圖熱鬧門庭逼五障人疾得成佛勒千里驥未許奔騰一般淡漠別開時路三間茆屋堪大祖燈其不欺心故無罪過以質直性致有嫌憎扶何法運扯甚葛藤數峰明月夜當午輸與山僧總不能


滿面愁半頭雪謂行道徒苦辛欲為人空嘔血天不高地不厚誑惑後賢風可繫海可乾平欺先哲非怨逢五濁惡世而歎正法陵遲秪惱不義之丹青將醜陋形容畫出而與天下英彥爭衡使我無由分說


山斯明水斯瀏松可盟石可友欲隱遯少羚羊挂角之緣謂利生無老虎攫人之手雖云有語向誰傾只好攢眉而低首西泠路甚寂寥新豐吟孰勤口痛哭法門種種情谷鳴親近還知否


東馳西逐月移雲駛撫訓徒子而徒子視為寇讎周旋同儔而同儔恨入骨髓有時縮在三家村裏指摘紛紜有時放在十字街頭猜疑並起至親骨肉尚如此陌路人那有好顏待你月儔禪人請


出言不善委曲開口撞倒泰山煩惱路邊裁三毒荊棘無明場上放一味癡頑若將打殺了狗也不要喫說甚人天罔測佛祖難攀三山禪人請


心已灰寒形漸衰老夜嫌睡遲朝怕起早鬥劣不鬥勝傲殺古人貪懶復貪閒豈知祖道千斤擔子閣誰肩堂前日見生青草古堂禪人請


饑怨飯遲臥嫌夜迫虛妄之媒散亂之賊居靜室春去秋來住叢林有名無實或者道如行空之月處處分輝輥盤之珠塵塵絕跡也是念佛一聲漱口三日日輝禪人請

