嘉興大藏經（新文豐版）數位版, No. B184 牧雲和尚七會語錄

七會餘錄卷六


一番熱了一番寒，開眼何人識定盤？將謂洞山多伎倆，元來一問坐頭乾。


山寺相逢打葛藤，明珠傾出可憐生。羅紋結角難收拾，賓主雙雙放手行。


多虛少實喜開言，那識唇皮佛祖源，擊著竹頭心便痛，從今父母不為冤。


平地坑人老古錐，鐘樓磕破也希奇，者僧可惜朦朧去，不解翻身摸兩眉。


一枚胡餅口頭來，慚愧雲門手腳呆，只為當時難劈破，至今咬嚼賺嬰孩。


晃晃神珠夜半明，驪龍穩睡海光清，阿誰性命渾無顧，奪向峰頭照客行。


鰲魚立處即峰巔，吐霧興雲怪石邊，忽逞神通翻八極，等閒無處覓青天。


孤峰雲外聳精神，一筆尖尖豈不真？時向虛空書祖意，橫拈只待箇中人。


天外峨峨萬仞峰，解施擒縱驗蛇龍，長風一陣群狐走，五指金毛已露蹤。


峨眉山月十分幽，無限清光遠近收，公案現成誰薦取？夜明簾外是三秋。


劈面飛來盡冷煙，無風自激勢凌然，直看界破青山色，未許時人過那邊。


莫問青山路淺深，四簷盡是好雲林，途中家舍無相遠，雙足何妨此一停。


山池在地接天文，終古閒閒盪白雲，深淺不須探竹杖，從他舒卷傲斜曛。


鎮海明珠世不無，寒光炯炯照山湖，等閒盡向驪龍索，叉手峰頭也大孤。


鰲魚誰釣碧峰頭，問著山僧笑不休。閒把烏藤施一頓，通身踊躍海山浮。


碧落何人一掌擎，虛空遭摑也曾驚。從來未肯低垂手，直指時流向上行。


峨眉山色在天西，翠掃寒空莫與齊。換斗移星誰好手？大人境界普賢知。


不動毫芒掃白雲，遍空霞彩已成文。當頭更點摩醯眼，此筆神奇世罕聞。


水出高巖也大奇，轟轟直下醒群機，盡言是玉爭題賞，明眼師僧認取伊。


青山深處浣雲池，不拒雲來颺綠漪，打洗一番飛出去，峰頭變幻更新奇。


橫擔楖桌入千峰，腳底煙雲似不窮，途路恐君多氣急，相攜一息此亭中。


松梢微月夜來懸，臘月梅花信已傳。重對當年舊居士，一時敗露指頭禪。


白棒拈來在手，傍可中消息。任渠參，打教徹骨虛空碎。是北何曾喚作南？


新年舊歲無他法，捉敗瞿曇手段高，七尺單前天大曉，阿誰寱語尚刀刀？


黃是泥兮白是石，透明句意乃英豪。君看多少參玄客，門外營生亦太勞。


頂門突出摩醯眼，亙古亙今常照徹，軒窗炯炯淨無塵，如淨琉璃含寶月。


大千坐斷當人體，豈特瞿曇與夫子，階級從教不必登，萬物皆備於我矣。


安居享閒福，濁世結清緣，欲會歸根旨，須參面壁禪。


秋月水中現，春花鏡裏開，何人能好手，移取供如來？


玲瓏大寶藏，要轉即便轉，全半若為分，順逆皆方便。


聚沙為佛塔，皆已成佛去，未諳作者機，把拽等游戲。


山秀石蘊玉，川媚淵藏珠，當陽一擊出，日用本無餘。


道情日以重，世念日以輕，精勤學佛士，輕重自然明。


魚龍在水時，流泉乃為命，鹹淡誠自知，修行則為正。


湛兮似或存，攬之不能竭，從源而入流，呼秦時轢。


大千海中漚山河一點雪，夜半日，輪紅都來無處覓。


佛生無異相，凡聖本來同，一念自怡悅，廓然生死空。


江南與江北，去歲與今年，莫將己躬事，孤負腳頭邊。


人生富貴草頭露，知足隨緣樂自全，淡飯一餐佛一句，看來便是地行仙。


相逢何故說修行？信得修行佛易成，八萬四千毛孔裏，時時常放佛光明。


人生老少日波波，但得安閒得福多，捏定數珠常不放，河沙諸佛手中過。


白髮堆堆勤問道，紅塵勃勃不干懷。西來祖意眉毛下，剔起無煩去望崖。


世間之疾起軒岐，歷劫沉痾唯佛醫，手到病除生死盡，依然還汝舊鬚眉。


掣電之機疾似風，當機徒自眼迷蒙，曾無朕跡容人覷，火燄生憎太末蟲。


將蝦釣鱉，鱉走入甕，打破甕來看，元來是口鐘。


孤村寂寂一精廬，經歲悠然道者居，課畢得閒門外立，石橋流水自如如。


一種清涼智慧泉，自心流出日涓涓，兒孫受用曾無竭，贏得緇林潤福田。


芸芸萬物本同根，摩詰曾談不二門，栩栩蘧蘧觀物化，秋風一雁過江村。


水中明月鏡中花，歷歷分明手莫遮，識得我身同幻相，頂門隻眼耀塵沙。


古塔青山立下風，祇園大路一溪通，有田門外拈鋤钁，百丈清風在此中。


一點一點又一點，點出摩醯眼洞然，有人來向菴中問，便好當胸與一拳。


爪牙曾展此峰頭，虎坐耽耽莫敢儔。千古知恩誰個是，空階落葉響深秋。


月上疏松石已寒，勝游難再且盤桓。清光觸處隨人領，莫被生公說法瞞。


到門雨也出門晴，喫飽齋時歡喜生。前歲分明似今日，大悲院裏話須行。


萬松纏繞薜蘿新，帶雨通身似甲鱗。七佛無言何有偈？不如參取面前人。


一身左右分千手，手手分明有眼開，合掌勞生休錯過，悲雲一點此中來。


春風樹上鳥綿蠻，遠水深村宛在山。放下萬緣無個事，相期直透祖師關。


側看成峰橫是嶺，中間突兀是中山，中山今去山中住，行住應須不出山。


筆墨現成書個字，卻非平仄可商量。知音何待重為舉，體露金風宇宙涼。


塵中局促千般累，物外清閒一味高，黃面瞿曇圓萬德，最初一步甚堅牢。


喜捨慈悲是佛心，修行不必向他尋世緣截斷身清淨，便入如來功德林。


超出塵凡業海空，正因本具自靈通，拈香擇火朝還暮，佛地清涼好用功。


世間金玉非為貴，有福來生三寶家，目秀眉清求佛慧，及時好學妙蓮華。


江南江北一般天，撩起袈裟沒半邊，佛祖一機言外薦，相逢誰個問生緣？


六根未具，大用全彰，騎聲蓋色，坐斷十方。


蓮花有種性，乃在淤泥中，時節忽然彰，花開佛面同。


蓮花有生性，突起覆清漣，未出水如何？馨香毛孔邊。


唯有修行力，能開世結纏，眾境不為動，火宅生青蓮。


隨流認得性，何喜復何憂？欲窮千里目，更上一層樓。


世間骨肉最為親，生死誰知愛作因？有子出家知報本，修行不必問他人。


人身難得法難求，各顧前程趁早修，佛性本來同具足，當人只欠一回頭。


居塵能好道，佛種自多生，觸處期無昧，心花定發明。


雙徑春常雪，歸來已夏天，黃鶯啼綠樹，好聽句中玄。


諸佛智慧門，皆以信得入，利劍擲虛空，無論及不及。


天地未開關，元來有物先，而今何處見？臘盡是新年。


昔年曾向山中住，而今在外念山中，真機一點非明暗，山外山中觸處通。


繞寺無非功德水，開門疑對室羅城，道人中夜修禪觀，朗月當空萬象明。


腳頭有路莫能遮，踏去何分正與斜？寧海到山三百里，須知步步不離家。


蓼蓼為莪卻是蒿，從來孝子念劬勞，定盤星在何嘗動？會得高堂直下超。


佛海無涯人莫測，千波競起水嘗清，戒香忍鎧能披服，高蹈無為寂樂城。


結伴南來禮普陀，心期渡海泛鯨波，普門為示真消息，攔住中途念薩訶。


家珍曠劫本靈明，日用忙忙墮六情，幸有聖賢留樣子，修行無過護心城。


佛祖共談精進法，要在堅持歲月深，似箭離弦無返勢，坐看步步踏黃金。


世間最愛實頭人，莫把虛花當了真，諸行無常蹔時事，快須體會本來身。


五度如盲手夜捫，金剛正眼智為根，一超直入三摩地，柳岸桃林解脫門。


紅塵滾滾眼前來，一念無生便掃開，妙慧本然修更好，倒騎木馬上天台。


青山綠水大毗盧，十萬長文一字無，說甚繫驢枯木橛，吸乾香海是工夫。


北京到此三千里，南方佛法問如何，本來佛性都平等，會得同超生死河。


父子相傳筆頭訣，貌吾臨濟眾兒孫，一條白棒遍天下，面面看來恰似真。


佛法平常用，操持莫遠求，鐘聲披衲起，踢著腳尖頭。


大事明歷歷，不用更承當，若問功夫去，天寒有早霜。


鹽官扇子只空忙，赤日當空午睡妨。五月松風果無價，坐來石上得新涼。


山光時遶座，湖水日當門，盧舍如來面，元來觸處尊。


在天成象地成形，上下元來盡可名。象帝之先名甚麼？踏翻大地任橫行。


法語手中出，語成忘卻手，秋谷音禪人還見老僧否？


淤泥嘗見吐蓮花，在俗修行也不差，但具信心思近佛，僧來須飲趙州茶。


四月初八佛出首，週行大作獅子吼，雖然驚動世間人，眉毛箇箇還依舊。


修行耐久不須忙，日用時時自審詳，古佛一尊休遠覓，六根嘗放白毫光。


托種分明只在泥，初生未肯把頭低，薰風有意來吹長，不待秋深老輩齊。


慈水到嘉禾，計程六百里，步步不由人，腳頭乃自舉。


普天正大熱，吾子何遠來？殿閣喜涼風，吹人毛孔開。


一尺綾，幾箇字，黑白分好醜至。尋道理，求文義，未動筆是何意？箇中人思繪事。


秋花滿庭芳，細視曾無色，此中意何如，問取峰頭石。性空


看花亦有道，冷艷讓庭梅，嗅著幽香也，春風鼻子開。道梅


真妄兩俱非，有何真可悟？撒手出重關，大方堪獨步。悟真


結社依青嶂，安身在白雲，峰頭持一片，此樂世無聞。自樂


寶藏人同具，生生莫可窮，要知真受用，只在力行中。無盡


六合古茫茫，人物何時已？智者了生性，坐觀一笑已。先佛妙菩提，莊嚴世無比。岷江觴水鍾，華嶽簣土累，但堅一念信，自徹三車旨。寶山期必登，乾城非可恃。佛祖證無生，隨世說有始。朗然大覺中，無非亦無是。日用甚彰明，君聽我垂示。


腰包特特隔江來，歸去葵榴已盛開，但盡凡心無聖解，便知明鏡亦非臺。豈凡


長江千里浪滔滔，春盡飛花點客袍，扣我南來今復轉，重行舊路莫言勞。復如


紫燕黃鸝正弄聲，青梅玉版亦生成，闍黎將命來何遠？且坐南軒賞物情。徵已

