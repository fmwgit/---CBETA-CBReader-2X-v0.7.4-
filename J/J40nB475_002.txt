嘉興大藏經（新文豐版）數位版, No. B475 逕庭宗禪師語錄


鼻祖東涉 一花五葉 洞脈淵源 支分派接
代有偉人 遞轉法輪 正偏回互 五位君臣
太陽投子 沿流不止 石傘止風 世濟其美
爰挺嶷崗 遍坐道場 粵西慧日 師實光揚
南源師席 惟師開闢 唐公紿孤 方外金石
灕江滂沱 寶頂嵯峨 千秋百世 鎮窣堵波


我曹洞宗 崛起湘東 乃有智人 號符握中
始造西山 偶因炊爨 一撥星飛 前後際斷
崆峒寶華 遍參作家 谷山洞嶺 看弄爪牙
我坐你立 賓主翕翕 石火電光 追之莫及
僧特語錄 焚香快讀 嗟今海內 有此尊宿
爰登百丈 以扣宗匠 交互施陳 當機不讓
那裏到過 住著則禍 直下來也 全機俱破
機緣契合 乃呈行腳 大統綱宗 兩手付託
其師既寂 旋歸舊籍 雲壑二載 疑山斯闢
從此開發 道行楚粵 為照世燈 作濟河筏
士庶公卿 儓輿胥吏 無畏法音 罔不希冀
鳳凰鸑鷟 麒麟頭角 師勝資強 子啐母啄
大事已畢 便歸寢室 皓月團圞 峰巒崒嵂
我作此銘 如鏡鑑形 萬億斯載 永以為箴

