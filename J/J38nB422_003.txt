嘉興大藏經（新文豐版）數位版, No. B422 林我禪師語錄


明修棧道稱殊絕暗渡陳倉事轉奇蜀水三巴今古秀劍門四顧彩雲低


忙裏偷閒坐片時每常胡餅供師資一籌輪卻全將去驢糞飛蟲攘竹籬


淬利吹毛出匣遲龍光射斗許誰知付兒持去開荊莽殺活臨機任汝施


參學功成隱市廛凡情聖解已掀翻殺活權衡今付汝祖道中興爾正傳


生平一味學枯禪居處何妨是家山長愛蒲團今坐破好將利害示人天


行腳歸來隱賀蘭林泉事事苦盤桓逢龍遇虎全威力飲啄而今且任緣


隨機星渡瀛渤舉措電鞭雲龍面赤不如語直拏空自合行空揮拂光騰珠蜂解鬥金錫生風有時剖腹見佛有時垂手魔宮缽應四天下供戒譚三聚宗風佐助瞿曇法化曷啻揚塵順風呵呵十六高流最異常欲贊無言語更長


折蘆渡江得過便過斷臂安心將錯就錯咄九年太煞惹冤讎萬古兒孫罵不休


若箇老賊偷心不歇有識寶者贈乾矢橛有問法者麤拳亂揳謂是臨濟兒孫卻也刀刀見血江漢橫舒毒手壯哉惡聲不絕咄天上人間禍害深直緣種是白拈賊


從來不立纖毫更有何法可說若問西來密旨驀拈拄杖亂揳任是佛祖到來斷案直此一橛聲名響震寰中德行高明日月顛酒醉佛樓頭一任豐干饒舌咄人間縱有巨靈手難擒者箇白拈賊


形貌氈氈毿毿舉措磊磊落落慣好喝佛罵祖毀贊無能繫縛四來龍象雲臻直將本分拈掇呵呵似者般難狀難名孰與儔雖巧王維畫未周不肖悔前三拜錯至今冤恨卒難休


踞定風穴山中有時長安市上一生眼空諸方濟北咸遵榜樣佛祖齊列下風麤硬一條拄杖直饒臨濟到來未免盲叻瞎棒咄伊是阿誰川藞苴川藞苴天下惡風君莫讓


阿儂不會佛法卻也現成麤糙一生喝佛罵祖英敏遭他籠罩問話將欲伸言白棒驀頭直頓合海宴河清一任鳶飛魚躍藞苴種艸恁麼來禍害聲名天下到


者漢生平莽鹵逢人快響口鼓不會打艸驚蛇慣好喝佛罵祖無端瞎棒橫施佛魔俱遭酸楚饒伊四海英靈直教水消瓦腐阿呵呵托來紙上怪形蹤惡風滿地無能阻咄

