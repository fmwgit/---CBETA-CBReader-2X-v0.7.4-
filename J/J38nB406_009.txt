嘉興大藏經（新文豐版）數位版, No. B406 廬山天然禪師語錄


佛身充滿於法界。普現一切群生前。即今拈香插花者是群生。低頭作禮者是群生。還見佛身麼。咦。夜行人只貪明月。不覺和衣渡水寒。


月影橫空遍十方。隨波蕩漾浴寒光。臨流不覺全身在。卻令他人為著忙。咦。是甚麼。


古佛不在劫先。今佛不在目前。白毫光吐秋月圓。無雲萬里潭中妍。隨筆而畫。縱口而讚。又安知夫當處常湛然。


四十九年。一場熱鬧。唇不蓋齒。手長于袖。末後拈花。掩面而走。帶累兒孫。將無作有。只管向前。全不顧後。渾身裏許。合掌稽首。無以為讚。臘寒梅瘦。


無相中生畫不真。分明覿面現全身。毫光舉目成瞻仰。腳下渾忘千輻輪。


誰為諸佛師。而乃開知見。日用本寂然。電光徒自閃。韶陽擅全機。一棒全身現。全身現。霜葉染空山。西風濯寒練。咦。


寥寥劫外絕知音。流水高山韻獨深。半面嬌嬈君自委。多情不欲盡披襟。


忉利摹來第一尊。靈山曾記付兒孫。老僧不是韶陽子。一任千峰聽月猿。


明月隨波注大江。波波相接影橫長。臨流坐愛清光滿。不覺和身入醉鄉。


除卻四十八願。收起母陀羅臂。兒孫口向誰開。西方何處卓地。一任梅花雪裏寒。香盡春殘空有鼻。


悲心一片玉壺寒。影落溪流遠近看。覿體分明沁毛骨。碧霄深夜撼闌干。


大士之心如流水。遇曲逢直無迴止。只今溪雲海月間。時時示人人不委。隨其所重靡不週。去其所畏如措地。我亦曾承大士恩。口不能言心如醉。願與拈香擇火人。盡未來身同頂禮。


大士無相。如鏡中像。大士無聲。如空谷響。物遯聲銷。大道指掌。無眼而見。色不能倣。無耳而聞。非聲外賞。處聲色中。絕聲色想。舉念不為。是超情理而往。逸樂與憂患。折旋兼俯仰。冥冥漠漠間。夜半日輪朗。大士不捨我。我自成欺枉。普告敬禮者。斷然入儔儻。


眼聲耳色。言思路絕。大士於中。布廣長舌。善聽如聾。善說如啞。打失布袋。呼牛作馬。我唯心知。讚不可盡。一味頂禮。堅固深信。書與不退。合掌瞻視。視所視者。宛然無二。無二分別。攀仰弗及。面門突出。大地歷歷。咦。臘月梅花燄。寒夜光如雪。


千手千眼。從何處起。一時俱到。在水鏡裏。或慈或威。亦悲亦喜。如日中影。無有終始。覓之弗得。非聲色比。言思斷處。似則絕似。遂以為然。是則未是。惟古與今。人莫能擬。然而凡聖愚哲。均樂利焉。以為可恃。


智絕真空。體應群物。物豈他物。有感斯通。空非頑空。無遠弗屆。來無所從。去無所至。苦樂如夢。覺迷一致。祇此深慈。弗休弗憩。是故稽首。觀音大士。


眾生悲極感自現。不踰眾生悲感中。自悲自感還自現。大士無心水月同。月印千江江影透。大悲三昧所成就。


大士如鏡。照一切心。大士如月。清光普臨。萬象歷歷。隨感而寂。慈能攝慢。悲以化執。機器靡定。同歸靜正。但辦肯心。何疑於聖。我昔早年。將悟未悟。稽首皈誠。曾獲冥護。夢裏投機。如箭鋒拄。賓主出入。有語無語。越三十年。宛爾昨日。凡一念至。鐵與磁石。願汝小子。但堅信此。


通身是佛。不似一物。隨物現形。作不請客。示彼群生。應念而得。在形色中。非聲非色。超聲色外。不離動寂。千手目兮赴眾感之無端。返聞聞兮會萬機以冥一。合掌低頭應自知。莫待當來問彌勒。


落筆已遭人貶剝。何如文彩未彰時。婆心不覺全身露。笑殺深山老古錐。


佛之一字。永不喜聞。矧百千億。盎粹氤氳。麗大慈日。布正覺雲。寂感一致。悲智攸分。循聲而應。普視人群。瞻彼瑞容。稽首慇懃。願汝英哲。發自心忻。合掌讚嘆。無第二人。


道以無心得。相以有心現。無心割截平。有心莊嚴展。無心無罪福。福罪有心見。割截與莊嚴。有無心轉變。一人成兩心。兩人圓一念。積精遂密藏。至誠忻佛面。大士無緣慈。照臨同時遍。各以佛子根。真實通方便。


萬卉千叢待化工。微雲細霧澹和風。是誰不在空濛裏。祇有枝頭春獨濃。


一泓水樹橫秋色。半枕松風歸鶴聲。箇裏未能忘宿習。因人幻出百千情。


仰吾師之深慈兮置十二類生於懷中。隨所求而各給兮知根欲之無窮。天與人之不可頓易兮聊止啼以黃葉。妄無體而必終兮爾乃需之情竭。望東方之既白兮猶濛濛其復晦。同乎迷若相濡兮誰獨當機感之會。入大冶而不自知兮感天澤之一勺。時忽遘而頓醒兮悔從前之昧略。顧吾身之獨遭兮幾旦暮而失之。覺而後知其將告兮歎虛白之靡移。匪覃恩之浪浪兮孰執手而同歸。底乾慧以極果兮誓始終而相師。釋及門之洗心兮禮頂踵而陳詞。


一念能觀萬類心。耳中雲樹眼中音。靈光在處堪瞻仰。五體爐前非古今。


容光豈問山高下。遺影誰論水淺深。不識塞鴻秋月意。且隨光影散煩襟。


大士靈通。多在忍土。以無緣慈。哀五濁苦。感應道交。如子得母。水中月影。非去非到。空谷響聲。前後之步。我以心眼。觀大士處。幾喪目前。而啞然住。能非所觀。所非能覷。絕待而歔。有語無語。以示禪者。如箭鋒拄。俯仰折旋。無容顧佇。信口而呼。縱目所注。神光儼然。不可思慮。大悲觀音。為物作矩。共此未來。皈命頂禮。


心本無生示現生。示現之中無有我。無我我所虛心境。誑惑世間與同事。一切世間悉如幻。識取如幻真實現。差別無非根本智。根本差別無有二。文殊為唱普賢和。二妙圓成如來住。何人以此微妙筆。繪出普賢無相身。騎象直向華屋中。一毛頭上帝珠重。


大地一布袋。誰當司其橐。展口收不得。舉足徒躑躅。雙眼笑不休。滿腹安不著。寒潭無底。春風有腳。青霄絕點雲。觸斷驪龍角。莫。莫。


未離兜率。已在人間。祇為尋人。不肯住山。閱盡天下。惟有一笑。寬著肚皮。一文亦要。逢人便道。是真彌勒。而我以為。不似一物。奉勸孟八郎。李四張三難覆藏。


咨爾四人。拜跪坐立。知與不知。各有其失。千載之下。令我笑殺。棒之不能。請代以筆。


伊何以見。合掌而嘿。蠻奴捧之。老人發之。宛如琉璃。中有一物。若曰舍利。莫販賣佛。


彼扶木者。未嘗不是。嗟爾白猴。亦能爾爾。執盤而受。意不在果。所得已多。顛倒則箇。


尊者以手。胡人以口。蠻奴捧函。童子戲捕。萬世如見。貧兒驟富。獨我野人。不覺笑倒。


臨彼深淵。不可錯足。抱膝何為。如虫禦木。神女躍出。蠻奴受書。非此則彼。如之何如。


右手支頤。左手撫獅。顧視侍者。其色怡怡。但令人見。不許人知。罪歸家主。何以謝之。


奪頷下珠。不無尊者。何似驪龍。有而能捨。笑殺旁觀胡漢兒。一杖挑翻須彌山。一缽啗乾滄溟水。咦。我也放不得爾。


尊者善說。侍者善聽。惟有神人。倒行正令。何以復之。如驢覷井。


食已拓缽。宴然坐地。口誦手持。誰堪聽視。唯二童子。擇火注水。不可道著。拈鼻失嘴。


正坐者誰。匪示匪默。告汝仙人。焚香即得。大地山河。叢林草木。無有少法。與爾為物。是故尊者。執經而一。


趺不是坐。焚不是香。侍者胡人。眼短鼻長。六十二見應難避。秋雨松風聲瑯瑯。


尊者正坐。如木亦爾。神出其上。蟒出其下。畢竟何似。似不似。秋風起。吹折門前一株松。夜半背手摸枕子。


倚杖垂足。不可方比。俊哉大虫。卻會斯旨。童子何為。故曰是汝。


持鈴誦咒。鳥飛兔走。侍者整衣。胡人跪坐。若人不會。有虯一角。所仰而訴。言之鑿鑿。


頭白齒黃。老不知止。引得胡蠻。如狂欲死。彼田舍翁。逢人笑底。東村孟八曾有言。恭敬不如無禮。


如意不如。香篆不香。鏡花水月。能令人狂。深夜鳥歌。獨坐欄杆。依稀似曲。別調宮商。


飛鳥在天。下集其一。侍者拊之。探手而得。童子提籃。戲投果實。為之奈何。是物非物。試問尊者。不可語塞。


植拂支頤。瞪目而坐。俯視二童。幾失其我。匪馬而牛。可以知過。所以智者。鼾然而臥。


一條楖栗活如龍。水盡山窮特地通。法乳千年流不竭。無師真智古今同。


黃巖見底。即今見底。無以為真。孰云其似。達磨何曾離西天。六祖不往黃梅寺。想起舊時非冤家。總由你。面前一片香貴圖。你愧死。且道是知恩兒。且道是忘恩子。正要與天下人擬議。


明鏡當臺兮。曜神光乎夜堂。西飆栗冽兮。蘸秋水之杲陽。望儼慈氏兮近之而不可狎。蕩蕩乎博嶠之遺風兮。當其機而知石頭路滑。悲晚近之羊質兮。尚虎皮之燦燦。侈炎日之峻步兮。寧深雲之泛泛。念石住之微言兮。余小子猶虔虔坐以待旦。


像得者箇。還像得那箇麼。且道者箇與那箇相去多少。咦。畢竟眼居眉下。依然鼻搭上唇。


汝形短小。汝量急狹。汝眼深闊。汝情疏達。汝志孤而遠。汝心不可測。有時雷轟電忽。有時青天白日。問汝汝不知。人亦無能物。唯有齊雲頑石頭。終日與渠相對默。呵呵呵。破衲蒙頭一道翁。推移與世無拘執。繪亦得。不繪亦得。天下萬世誰人識。


畫得似恐不是畫。不似現成底。叨叨兩月暇圍中。大類春禽啼早起。切忌明眼人。祇怕認得你。無處可遮攔。百花生碓嘴。


一滴曹源向北湍。順流容易逆流難。神龍破浪無尋處。留得威獰紙上寒。


一聲塗毒鼓。遠近聞皆死。誰知死人堆。活人出身處。木馬嘶如雷。泥牛耕海底。若問麻三斤。為道祇者是。


撒手臥長空。渠東汝亦東。霜天明月落。無語度秋風。


芙蓉如面石榴裙。錦帨金針特地真。若作目前境物會。拈花辜負昔時人。


遍界圓明纔一半。那邊消息許誰親。大家舉起雲門餅。須憶齊雲山裏人。


擘破微塵出箇人。虛空逼塞莫為鄰。分明內外渾無物。萬兩黃金難買貧。


文彩纔彰音信通。多君端的辨來風。須知熊耳山頭事。不在楞伽四卷中。


四十九年一字無。如何野老卻叨叨。垂鉤千尺深潭意。極目清波憶巨鰲。


生佛俱無無亦無。無中有路絕糊塗。欲教那畔相應去。夜半日輪光較殊。


會得日用事無別。何妨嫁女又婚男。請看直下團圜處。莫被無生兩字瞞。


治生產業不相違。湖海江山直捷時。盡道長安風物盛。不知身已在皇畿。


將心炤心心成境。特地知非離是非。首既斷故無斷者。出頭疲鱉似烏雞。


大德從何來。回頭須一顧。灼然是箇人。無勞更遮互。秋至暑自消。山深寒先到。遷流任歲時。一老一不老。


垂絲千尺深潭意。三寸離鉤道罕傳。不達拈花權上事。枉隨死句識中懸。情矜真鑑迷將去。悟入玄機喪目前。大法自來非瑣瑣。分明有語不能詮。


有齒焚身千古誡。自來賊不打貧兒。從教大地春光滿。竹屋老僧猶未知。


六月雪花飛滿池。蘸人肌骨透羅帷。金鱗未遇江湖闊。好趁秋風理釣絲。


天地萬物本同根。銀波雪浪月無痕。頂門放出摩醯眼。一顆明珠落玉盤。


覺妄示有真。有真妄即起。了得真本無。妄亦一時止。全體是妄情。全體是真理。大道絕悟迷。迷悟有終始。智者識好惡。動念入生死。


一箇鐵崑崙。要入全無路。忽然身是鐵。有口難分訴。咦。直教哮吼動林泉。始信從來瞌睡虎。


不用一文錢。買得箇轢。用則隨地鑽。不用放離腳。雖非世罕奇。有時用得著。咦。一日擲向人天前。始知秦時曾撲落。


此道從來不可傳。何勞向我覓言詮。漚和有句如無句。截斷波流機自玄。


一靈真性竟奚之。撒手長空自在時。祇者來兮須記取。與麼去也莫遲疑。波翻陽燄伊誰力。影落空花獨我知。古佛有言不借借。相應珍重兩莖眉。


妙明體盡是何時。不許儂渠獨自知。但看枝頭黃葉脫。海天春色到羅帷。


萬緣既去。慎莫追尋。此心不休。輪迴何已。大德咬釘截鐵。安忍其中。久久點頭。方知冷煖。初夜


繫念觀空。等諸散亂。況甘懈怠。錯過好時。大德十方坐斷。一念萬年。瞥爾知非。全身裏許。中夜


坐候鐘聲。孤迥迥地。後念不續。當處圓明。大德從生至死。舍此別無。更勿異緣。外生枝節。後夜


昨日今朝事不同。莫將花柳寫春容。分明撲倒倩扶起。一棒當前消息通。


晨起荷鋤出。摳衣帶月歸。一間茅蓋屋。半傍石巖棲。紫竹連成壁。梅花蹋作泥。鳥聲終日噪。山色入簾窺。復云。會麼。若問南泉路。趙州東院西。


一處通來處處通。森羅萬象有無中。更須直進竿頭步。北斗南看望不窮。


面目分明不是他。光輝常滿隱朝霞。當臺影落無人處。夜半流鶯到碧紗。


見頭狂走實堪憐。盡日東西影裏旋。珍重顏容須自惜。莫教零落在人前。


分明覿面本來人。不用澄凝湛寂身。安住且觀時節到。一翻提起一翻新。


耀耀光明纔一半。那邊消息許誰知。莫教蹋步向前去。鐵樹花開應有時。


寂炤光明剛一半。烏啼月落夜如何。碧潭深夜無人處。努力翻身宜捷過。


與世推移寄此身。隨流認得幻中人。不妨擊楫同波浪。一曲蘆江別調春。


但有一毫頭。便是一毫頭。若欲了生死。于今須自由。饒汝拔山力。難將意自收。情與理所羈。如麵中著油。明明知不可。猶尚費持籌。豈況迷頭去。逝逝無迴流。汝意不可信。汝心不可偷。曠劫如長夜。誰能代汝憂。汝但劃然斷。應時而展眸。無有當情者。生死安能留。智者勿需待。幻妄多夷猶。自瞞匪他瞞。展轉何日休。此予熟計之。特為諸人謀。切用惺惺著。努力莫悠悠。


須知物物本來平。輕重由渠但有名。名義未形當著眼。森羅萬象箇中呈。


一見桃花更不疑。數枝紅綻自相宜。招攜直入千峰裏。溪月山雲似舊時。


足子乞我四句偈。特地為將一句酬。誰信江南三月裏。鷓鴣啼暮萬峰頭。


塵外識得。萬事皆畢。無畢不畢。著靴水立。山頂撐船。海底火發。地一聲。始知天下古今善知識之舌。


忍饑修道世間稀。但願知音莫掩扉。或者忽逢甘贄老。滿船帶得月明歸。


欲知萬法皆如夢。須悟能生萬法人。根塵不到非光影。鐵樹花開朵朵新。


滄茫巨浸浪滔滔。只怕無風又著篙。多少弄潮人在岸。等閒餘韻落波濤。


○不是者箇道理。●不是者箇道理。⊙不是者箇道理。偈云。瞥爾情非昔。無心路更賒。暗明冥合處。特地見周遮。海底泥牛吼。山頭石女嗟。不因秋漸暮。方睹東籬花。若能圓會得。與汝共龍華。


西風初起白雲少。東院新涼黃葉多。影裏仙人君自委。莫成孤負妙伽陀。


古者撲落薪。便知非他物。而今日用中。何故黑如漆。黑如漆。萬古徽猷是今日。咦。是什麼。


有為有漏天真事。無悟無迷盡性功。記得廬山三峽石。一杯招隱醉春風。咦。多少人作境話會。


一部五燈會元。何曾說著宗門。無端留下姓名。忙煞今日兒孫。還有不忙底麼。仞禪試道看。


食飯須知來處。布施須看受處。一施一受分明。成佛作祖公據。


鐫佛還他陸大夫。南泉真箇赤鬚鬍。含冰滿口不言水。蕩漾寒潮知有無。


一心內外絕纖塵。更欲從人問主賓。千里寄聲無別語。秋風江上浪如銀。


中丞福祿總難量。法眼光垂越大方。更祝高提心地印。靈山付囑與天長。


得地而住甚深忍。象王行處力堪誇。為君指註其中意。雲淨天空見月華。


舉起竹篦子。眨眼成千里。馬足不曾停。攔街瞌睡底。


三賢十聖空中跡。行布圓融鏡裏痕。動念總歸魔界攝。觀心聊與異生論。涅槃本際隨生死。般若行深失寂喧。法海只今同夢幻。休將相似入玄門。


信滿已窮生滅事。十方諸佛現全身。離波覓海深何極。即色觀空際絕倫。世間出世乘須歷。功到無功覺豈真。心相無初情盡見。重重華藏目前人。


祇是一區無影地。種蘭栽艾總隨人。敷華結實非他力。蟠蔭盤株豈有因。已達法源心似海。未窮真際惑如塵。樓閣見聞都不就。百城煙水自疏親。


佛法從來沒短長。極難靜裏不商量。明明說破依前是。到底還他石敢當。


心法雖空習未乾。難言習氣不相干。一回過了一回在。夢裏泥犁骨亦寒。


此事難欺老作家。可憐龍質盡成蛇。多年諦審俱生事。一剎那中萬劫賒。


萬里長空不是空。更無南北與西東。頂門有眼黑如日。煮鐵山成失鄧通。


五湖四海絕疏親。一統山河萬國春。口是禍門須縝密。莫教錯認捉刀人。


毗婆尸佛留心早。直至于今未悄然。祇為當時曾有偈。皆空何似受生前。


身心幻出已無性。善惡誰為起造人。捉敗佛陀生陷獄。將知升墜有來因。


心無不應因境有。境有何言心本無。身心起滅誰家事。堪笑慈尊不丈夫。


見即是身了即心。無勞更向佛邊尋。性空何用言如幻。鞭起泥牛入海深。


佛不見身即是佛。有知轉見佛成魔。從來大智無忻怖。省事高眠不較多。


性淨即是身心淨。幻化寧當淨性生。祇為婆心銷夢事。同行終日不知名。


本言法法不曾法。無法原因法立名。法既本無無豈有。葛藤從此斷還生。


手持足蹋寧虧汝。五十三參更有誰。只是心頭猶未瞥。樓前彈指不移時。


直下何勞更問人。貪他言句喪其真。目前根境多生累。撥轉頭來莫厭貧。


先聖轉他歸背後。面前有路不須行。正中妙葉天真事。莫向儂渠判濁清。


休誇尊貴誕功成。血脈全歸異類行。龍袖拂開天路闊。象王回顧出常情。


無身無事落頑空。有事無身較異同。隔縠音容情未瞥。十年形影夢還通。


勤修焉可更蹉跎。百歲光陰七十過。盡道阿僧祇劫遠。剎那安住竟如何。


勇如大敵已當前。白刃交馳馬不旋。一箭定知穿石虎。莫教回首哭蒼天。


念念不移日正中。日輪孤照九霄空。莫嫌覿面無回互。相續當誰辨異同。


知生應盡直教盡。理事圓融識未乾。般若無私虛偽滅。倚天長劍薄雲寒。


佛性甚光明。能破一切暗。佛性甚堅利。能斷一切物。流被于百骸。結成五色珠。表此堅光體。法化無有二。念我遺教者。睹珠如佛在。一粒細如粟。供養福無異。況聚千萬珠。瞻仰發夙慧。極果攝微因。感應通心臂。佛是已成佛。我是未成佛。果即在因中。當念無終始。我以此一心。供養諸如來。獲睹佛真身。朝暮常頂禮。金輪觸神光。三十年于此。今復聞棲賢。古塔示瑰異。將建窣堵坡。作銘寄千里。佛身不可讚。我讚非言句。願佛鑑我心。與佛身無極。遂我今日願。心光澤營衛。有理必有事。本舉末自至。廣及諸未來。學佛到佛地。


佛在眾生中。如日處霾翳。霾翳非可久。日光徹空際。佛身如虛空。佛心如光霽。光極與空入。空光交相蔽。結成幻摩尼。五色非堅脆。我識如來心。隨順示真諦。假名為舍利。金石不能甈。現在與當來。百福之所逮。群動匪無心。遇境生幽滯。寂感總隨緣。形神不相儷。佛以主攝賓。金剛見精慧。我汝但迴光。彈指消陰瞪。如日之在天。百物無疵癘。此以論性功。豈為形骸勵。我昔在金輪。蒙光滌夙瞖。棲賢發神異。今復流法系。慧日照嶺南。丹霞若先契。次第及海幢。貽爾大厥裔。隆隆薄青霄。百道金光麗。萬世福人天。皇風永勿替。


心光徹內外。如珠入五色。珠與色無性。非離亦非即。非即超形骸。非離浹營衛。月在千波中。波波搖清霽。凡聖唯一心。湛昏成二諦。示生死涅槃。而實無堅脆。脆以別生死。堅光表性義。本從心生色。迷色迺有二。蚌含明月珠。體合百骸粹。領納鏡中像。想即妙觀智。流注皆真常。分別非明記。如是五蘊身。與法身何異。祇因一念迷。情生分穢淨。淨穢悟由心。當念絕邪正。佛以此智證。法化無同別。示現別中同。同中別自晰。光耀百千年。福被我遺教。神光觸金輪。仰瞻如夢覺。棲賢發瑰異。感激當其運。移光照嶺南。慈曜無遠近。佛子學聚沙。燔土紫金斕。崔巍海螺巔。晶晶逼霄漢。舉目道與會。布髮形俱泮。見聞起遐情。究此未來際。念念盡圓明。身與心毋戾。


一聲霹靂。攀仰弗及。打破髑髏。驚起彌勒。


有則定有。祇是不覺。一棒打翻。秦時轢。


可以終隱。哀我後人。可以終默。誰迪先民。母尚孤潔。任他愛嗔。四眾之式。不淄不磷。深心堅忍。盡未來身。


內無繫念。外無長物。一瓶一缽。一杖一笠。要行便行。要住便住。無愧古人。無欺後嗣。慎乃典型。永垂來祀。


七十老翁之衲。寒時寒殺。熱時熱殺。今屬妙峰。且作麼生打發。咦。石頭路滑。


雷峰舉起竹篦。有緣當下知歸。背觸盡情說與。不打自招何疑。咦。是什麼。


爾本無名。託乎雲水。雲盡水窮。惟一堅粹。夫嘗遇之。顧鑑之外。


混沌以前無黑白。未剖人文先誕石。海嶽成形天梵來。聖愚凡哲多奇蹟。陸亙一片坐臥常。鐫得不得非所擇。深山大小空嶙峋。千年路滑猶荒僻。解空老人補南天。攫取端巖不盈尺。欲蘸毫端染太虛。一畫大千青碧碧。鍾王懷褚戰龍蛇。如蟲禦木何狼藉。珍重雲中似虎形。香水磨礱生羽翮。


惟一密堅。德之清玄。隱文彩於既彰而無傳。


聖人無己。誰當寶凡。萬象體玄。圓鑑自爾。緣感普周。而恆處此。慎汝後昆。勿立規矩。


林下不須愁烈日。巖隈豈畏雨淋漓。分明頭面從遮蓋。蹋磴穿雲那箇知。


年既邁而弗衰兮壯力由伊予亦。因高下以相諧兮豈旦暮之能離。著地兮荊披。撐空兮雲隨。直趨兮不顧。運足兮自知。追前烈兮。啟後武兮。將舍是焉其誰。我憑汝力。汝得我立。汝我兮同心。不可轉兮匪石。絕夷險以進止兮。遵先賢之遺軼。行終古而勿替兮。挈斯人以躋乎峻極。


無夢無想亦無主。羞見鐵花生碓嘴。老牯牛。無名字。一口嚼爛金剛圈。倒在泥塗裏。夜半被虱咬。背手摹著枕子。切忌從頭起。


千聖覓不得。如是而穩坐。我亦從中證。萬靈同一墮。

