嘉興大藏經（新文豐版）數位版, No. B154 松隱唯菴然和尚語錄

松隱唯菴然和尚語錄卷之一


六載雪山空冷坐，面如黃蠟骨如柴；縱然親睹明星現，也是街頭破草鞋。


出得驢胎入馬腹，六六依然三十六。淵明固是不知歸，重陽耽著籬邊菊。


腳頭未跨帝皇畿，早已全身陷鐵圍。漁父只憐鉤上餌，不知簑笠墮魚磯。


秋林落葉擁闌干，砌下蛩聲枕上寒；最是月明風定夜，溥溥玉露滴金盤。


出匣吹毛光灩灩，一番用了一番磨；鋒頭削落三斤鐵，始信將軍血戰多。


萬法歸一一何歸？正是冰枯雪老時。葭管灰飛消息好，隴梅開遍向南枝。


一度拈來一度愁，風前月下幾時休。絲來線去渾閑事，添得娘生兩鬢秋。


隔江招手橫趨去，端的渠儂眼有筋；打麵還他州土麥，唱歌須是帝鄉人。


牛過窗櫺尾過難，將軍活陷在重關；當時不得雞傳曉，直至而今去不還。


賣扇婆子手遮日，賣油婆子水搽頭；大底還他肌骨好，不施紅粉也風流。


數聲羌笛最關情，去路迢迢恨不勝；彷彿暮雲歸未合，遠山無限碧層層。


虛空一劈成兩片，妙在逢緣不借中；黑漆崑崙騎白象，藕絲竅裏舞春風。


山邊水邊待月明，暫向人間借路行；如今還向山邊去，秪有湖水無路行。


明頭來明頭打，暗頭來暗頭打；南海瞎波斯，眉毛生頷下。


一花開自少林春，五葉流芳遍剎塵；無限香風吹不斷，紫金山聳玉崑崙。


我手何似佛手，蝦珧那能出斗；金剛腦後拔丁，不知脫落兩肘。


我腳何似驢腳，動步早錯一著；豈知昔日襄王，倒被巫山迷卻。


生緣畢竟人人有，獨我從來道是無；昨夜坑頭糞蛆子，無端咬落黃門鬚。

