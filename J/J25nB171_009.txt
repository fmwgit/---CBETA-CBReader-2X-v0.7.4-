嘉興大藏經（新文豐版）數位版, No. B171 天隱和尚語錄


寥寥獨坐雪巖中，秖為眾生界未空，忽地明星都照破，丈夫誰肯受朦朧？


大事因緣在目前，當機休更自顢頇，靈山百萬人天眾，擬議之間落二三。


四十九年無一字，末後拈花有底事，都緣飲老破微顏，代代兒孫笑不止。


若能轉物即如來，雪裏梅花一色開，冷眼不堪長笑翫，香風暗暗到經臺。


山堂寂寂無人到，澗水悠悠有琴操，偶然曳杖過磐峰，一陣狂風吹落帽。吹落帽，呵呵笑漢語，胡言那成調？師驀卓拄杖，喝一喝，云：參！


衣帶煙霞過碧層，蹔時斂念便空生，重重樓閣門開處，更有一人參未曾。


一條拄杖兩頭拏，把住中間便打他，饒你脫然頃快去，看來猶著眼中沙。


煙雲封古洞，迷卻乍遊人。借問三家老，春光分半燈。


冠似道兮履似儒，袈裟猶是佛家兒，了然三處原無我，試問時人會也無？


拈花消息金襴外，慶喜當年見未玄，莫是頭陀堪愛處，依稀爭肯畀家傳。


大鵬放翮九萬里，偃鼠飲河半勺水，直自培風背負天，沙界明明不用舉。


鳳書三詔懶抬眸，兀坐雲深破嶺頭，待得黃梅童子到，月明依舊照寒湫。


白髮頭陀下翠微，七年重到未忘機。性空姓姓非常姓，千古令人作範軌。


石室耽幽處，山禽頻獻花，天廚勤送供，虎穴作鄰家。懸寂心偏解，菩提路更賒，幸逢達道者，推轉白牛車。


樹盤如蓋遂棲禪，宮使從師未徹玄，擬欲諸方去參學，布毛拈起鼻先穿。


一毫端上露全機，及至惺惺鴈過西，未舉已前親薦得，白雲終不定巢居。


不是車兮不是牛，即心即佛莫他求，從茲悟徹磨磚意，喝下西江水倒流。


即心即佛頭戴帽，非心非佛帽戴頭，撒手到家人不會，龔公峰頂鬧啾啾。


日面佛，明歷歷，火雲收盡天空闊。月面佛，清徹徹，秋水澄潭光皎潔。君不見，雙輪無住兮太虛燄燄，玄珠罔象兮赤心片片。咦！


師資閒步到溪邊，大用全提把住關，直得鼻端親見血，倚天長劍插雄巔。


高崖獅子振全威，百獸聞之腦裂時，不是象王回首顧，爭教大地吼如雷。


入門便喝有來源，秉拂從教得此傳，識得祖家綿密旨，大唐規範自悠然。


鐵牛機印印全機，電卷風馳未可欺。一喝頓令知解盡，耳聾三日古今疑。黃檗老，謾驚噓，舌頭吐出更堪奇。因而領略師承意，惹得兒孫捋虎鬚。


前百丈，後百丈，兩箇老胡鼻一樣。不落不昧叵商量，且看眉毛在眼上。咄！


夫慈悲之故，化凡形而成聖像；落草之談，現應身以獲圓通。良哉觀世音！善應諸方所。噫！不是大唐天子力，海水煎枯擘不開。


行色憧憧問路頭，大人機用出常流，而今睹面重拈出，三十文錢第二籌。


天地同根物一體，潛龍臥在深淵裏，豁然飛上九重霄，一任興雲彌布雨。


大悲千手眼，幾人能得見？如月印千江，波波全體現。全體現有何驗？王老機鋒過閃電，當頭一拶賓主分，聊與大夫通一線。通一線，難分辨，言中有則君自看。


三界無法，何處求心？林間獨坐，樹上啼鶯，啼得落花流水去，依然緘口過殘春。


六月炎天雪滿巔，那知身到清涼山？文殊舉手金剛窟，收取玻璃盞子還。


未舉以前猶鈍置，衲僧何必重徵問。七盞清風腋下生，啜著還他能徹困。


步步傾湫倒嶽來，軒轅高掛絕塵埃，得人一牛還一馬，不是時流孟浪猜。


婆子奇哉怪哭聲，禪人聞舉便驚心。當機直捷離言處，到底終輸趙老清。清真漫將閒話論疏親，行婆不是丈夫手，肯把拳頭買與人。咄！這老婆子。


榮者榮兮枯者枯，沙彌爭肯受糊塗。長松壁立危巖上，鶴唳一聲千載孤。


文公諦信，大顛直捷，快手三平，腦後著楔。一楔頂眼豁開，普天匝地絕塵埃。孤風冷冷千秋外，幾度心花照玉臺。


理策入雲深，山空一色新，無人閒共話，有鳥對頻吟。踏遍春芳草，歸來花滿庭。若將時節會，埋沒祖師心。


無賓主話誰能舉？舉得分明我未許。觀音院裏老趙州，慣向人前賣口嘴。


一箇無字週沙界，蠢動含靈俱不壞，拈來擲向於人前，不會分明業識在。


有佛處不得住，挂角羚羊無影樹。無佛處急走過，高飛野鶴青霄去。三千里外莫錯舉，石女懷胎唯自許。恁麼則不去也，摘楊花，摘楊花，唎唎囌嚕娑訶。


密密意誰能識？潦倒趙州親掐出，爭奈行人未作家，翻身跳入煙蘿窟。


不將境示人，分明直對君，庭前柏樹子，千古客乘陰。


臺山一路甚崎嶇，多少行人舉步迷。癭袋老婆機慣得，趙州明眼那能知？


南北東西到處通，腳跟點地任君從。相逢不解舊相識，眼裏無筋一世窮。


不許夜行，投明須到。八十翁翁入場屋，真誠不是小兒嬉。看他多少風流弟，脫卻羅衫換紫衣。


一抑一揚真自在，高提正令不須謀，權衡輕重雖憑手，出格男兒豈上鉤？


傾身一色驗龍蛇，此際誰知眼裏花？起倒同人不同用，至今消息遍天涯。


凡聖情超當下機，石人舉步笑嬉嬉，暗中踏著珊瑚影，秖許惺惺不許知。


黃檗山頭瑣霧雲，高安灘裏怒雷轟，猛然醒得無多子，棒喝交馳閃電奔。


祖令全提發大機，普賢到此也難知，可憐多少效顰者，鷃翅焉能萬里飛。


毒氣受深當以發，直饒龍象也攢眉。至今餘毒藏幽壑，不待聲揚動地雷。喝一喝莫些遲，宗旨何曾棒上疑。這裏若還親薦得，濟翁元是小廝兒。


兩箇泥牛驀鬥，一箇木童難救，牽動金剛主人，鐵鞭只打童手。咄！若會直下分明，不會依然落後。


一樹花開幾樣紅，佳人漫採月明中，可憐會得枝頭意，吹落巖前一陣風。一陣風便不同，箇中端的有魚龍。試看今日堂中事，那箇男兒徹骨窮。


移花接木，點鐵成金。白拈手段，箇裏分明。雖然不遇英靈漢，千古留傳一片心。


一喝乾坤倒覆來，正宗從此瞎驢開，吹毛寶劍當頭截，鐵眼銅睛尚皺眉。


從來門裏大那見有天下？不是老婆心膽是虛空大。你若識痛癢，且教終不怕，切忌絕商量，管取悟言下。


好把琵琶月下彈，清音透徹萬重山，行人響慕親來聽，奈是無絃曲調難。


四喝從教一喝來，英靈到此也疑猜，頂門豁達通天眼，八臂那吒亦著獃。


打風打雨在當人，百匝千重用得親，崖上老人驀下劄，令伊別示一乾坤。


老漢當年不耐饑，鐘鳴鼓響有何疑？古今多少英靈子，只向巖頭問是非。末後句更為奇，眼上重栽兩道眉。聽得虛空親說破，消融頓入不思議。


同條生不同條死，坐斷乾坤誰似你？當陽一著主賓分，官不容針私通爾，何不當時待侍僧？復喝還他臨濟旨。


一縱一擒真壁立，從他猛將也歸降。正宗不得獅子兒，遍界狐狼滿地走。


作家相見事如何？電捲風馳海嶽過。霹靂一聲雲散盡，大家齊唱太平歌。


全放全收殺活機，大人作略普賢知。禹門三級曾經過，萬浪千波更不疑。


文武全才得建功，交鋒陣陣自從容，因伊義敵威光遠，報國酬恩盡在忠。


大開鑪鞴聖凡鎔，一棒當頭便建宗，獅子擲機全體露，象王行處絕狐蹤。


獅子嚬呻獅子酬，爪牙不露已風流，電光影裏全身現，收拾絲綸謾下鉤。


老將當場猛作威，英雄到此也踟躇，宗師眼目天然在，照用同時說向誰？


正令全提殺活機，隨家豐儉有誰知？親言已出親人口，卻被旁人冷眼窺。末後句更為奇，太尉還曾識得伊？咄！


軒轅寶鏡已當臺，妍醜分兮有自來。莫道老人言語贅，兒孫眼上要眉栽。


茅堂深鎖弗輕敲，叵耐山童漏洩訛，短笛無腔信口出，遭人簡點話迢遙。祖翁快利竹篦子，賞罰分明正令高，箇裏知音親證得，夜來孤月照青霄。


龍吟鳳舞乾坤靜，雨順風調世界寧，不向四威儀內薦，文殊到此也難伸。


閒閒閒到無閒處，若道無閒又隔重，千聖不傳人不識，大家都在白雲中。


寒灰深撥見微熒，爍破乾坤眼不同，行到水窮山盡際，拈來物物自從容。


體即用，用即體，溈老家風端肯許，機鋒互換得全提，三十山藤打徹汝。


師資道合意非常，克紹家門據有方，話到南山刈茅者，爛鍬拈起絕商量。


當情無可還由境，無可當情者是儂。疑殺叢林多少眾，溈山寂寂白雲封。


撩天拄杖事無傳，年老心孤愛子偏，須信香嚴忤逆漢，春行秋令意中玄。


嚴老親行鳥道來，清風明月絕塵埃。藕絲牽動鷺鷥腳。驚起飛衝霄漢開。莫疑猜，笑裏有刀。窺得破，從教南嶽與天台。


人打毬，馬打毬，睦州問處有來繇。人馬一時俱困了，連他露柱皺眉頭。茫然無對歸家坐，夜半惺惺月上鉤。釣盡江南江北意，海空山色映高秋。


杖挑千界月，衣掛萬峰雲，喚不回頭者，堂堂是衲僧。


香煙裊裊半騰空，元座翛翛一色中，不是九峰閒正眼，石霜血脈爭流通。


榮榮春色草依依，老牧橫牛信意騎，堪笑迷途雲水客，異中有路不知歸。


七子全拋向碧波，擬思量處更淆訛，時人逐眼清流上，秖見憐兒不見婆。


一念不生全體現，有過無過君自看，直饒五眼也難窺，韶陽托出須彌掩。


雲門數以便，那用盤打筭？伶俐衲僧家，豈在機下薦？


錐卓地全無，藏身北斗孤，天機從此轉，月出在冰壺。


東山水上行，西河火裏坐，兩箇老古錐，當面休蹉過。不蹉過水上東山行火裏西河坐。


再三撈摝始登舟，爭柰清波杜絕流，幾度欲歸歸不得，雲山疊疊轉悠悠。韶陽老，大奇酬，坐斷乾坤四海幽。箇中若是英靈漢，覿面相呈到地頭。


來由一一自陳張，劈面臨機又覆藏，直得雲門三頓棒，從教千古不磨揚。


這一路，千峰頂上君獨步，隨流得妙老古錐，不惜眉毛當陽露。拶著通身冷汗流，東海鯉魚吞卻虎。


時止則止，時行則行，興化三聖，恰未逢人。丈夫自有衝天志，誰向古人行處行？


長江秋水淨涵空，萬象森羅映現中，漁父晚歌清浪曲，謾垂鉤釣得鰲龍。


洪波高跳過重關，適意遨遊喚不還，堪笑靜沉溝壑者，安知海闊任從閒？


寂寂無依病最深，金鎞倒握驀頭針，一針痛處能知痒，笑轉春風百谷新。


顧了東邊又顧西，堂堂獨露有誰知？把將拄杖按天下，幾箇男兒是丈夫？


認著依然眼未開，達磨曾不在西來，九年面壁成何用？多少迷人取次猜。


十方世界一面鏡，情與無情鏡裏影。翻身照見本來人，摸著鼻頭方自省。


浮萍浪打在中流，兩岸何能到地頭？一任黑風吹大海，幾曾翻卻釣魚舟。意綢繆，彼此相看天色秋，白棒臨頭如雨點，賞罰分明得自由。


象骨山前執釣竿，洪波浩渺坐危磐。垂絲千尺鉤頭意，衝浪鯨鯢吐氣寬。著餌也，謾相看，誰料於中失照觀，玄機到此成何用？千古令人喪膽寒。


山桃歲歲自開花，笑倒靈雲老作家，一見春風生滿面，須知林外有玄沙。


三問無酬意太高，遶師匝匝不相饒。俱胝未會天龍指，爭得當時善用刀？


翠微林下綠竿竿，指出清平仔細看。未會西來的的意，得無人處被他謾。領略得，更何堪？猶向人前擊灸瘢。雲散一輪天淨月，夜深依舊照闌干。


玉角霜毛露地牛，崑崙山頂驀騎頭，人間天上絕蹤跡，分付時人把索收。


昨夜三更轉向西，明中有暗幾人知？不須撈摝澄潭影，一道寒光塞太虛。


水鳥樹林皆念法，有情孰不解堪聞？沉淪萬劫忽開悟，物物頭頭本現成。


突突兀兀，玲玲瓏瓏。類而弗類，齊而弗齊。孤巍插向青霄外，五嶽從教立下風。


一片寥寥獻與君。誰知箇裏不容針。目前法法無餘事。把住牢關要見清。識得一始相親。須教極盡今時去。大地山河作眼睛。


一橈打入洪波裏，翻然吞得鉤頭餌。離鉤三寸道將來，不是尋常播皮嘴。收拾絲綸得意歸，藏身處也無窮底。無窮底，覆卻舟兮不是你。


搖頭擺尾出重淵，浩浩江湖心景寬，夾嶺雲深藏古路，清溪月朗照當天。休草草，更綿綿，無舌人傳語最玄，探取垂鉤千尺意，飄飄一曲浪頭眠。


從門入者無退失，偃溪水聲清滴滴。乍到叢林人返聞，一條逕路通霄徹。通霄徹，四海波騰聲未息，清風明月共知音，笑殺大悲思修得。


父母未生前，鼻孔屈半邊，若人親見得，不值一文錢。鼓山機截而未圓，孚公力勇而鮮健，尋幽卻到窮源處，搖落桃花三五片。


簾外春光匝地來，主人敷坐笑顏開，無心指出家常事，殺活從教仔細猜。


捏殺猢猻子，養純水牯牛，老人親切處，豈比泛常流？


杖林山下竹筋鞭，信手拈來用得鮮，驚起鐵牛無住處，踏破山河露地眠。


赤條條地過洪波，到此恩情沒奈何。不是貧兒偏愛子，直饒拋棄更猶多。


嘉州大象，陝府鐵牛，一衝一撞，半放半收。交鋒陣陣兮風雷，磊磊落落兮天倪長。空月色無高下，箇裏相逢作者稀。


一寸龜毛重九斤，南臺出語便驚人，黃河攪得澄清徹，玉兔懷胎水底明。


新婦懶梳粧，婆婆喚上堂，不知天已曉，羞見入蘭房。


一道寒光耀古今，箇中那許著纖塵，五千餘卷非文字，諸佛何曾出此經？


輪劫何嘗著眼看，擬思量處隔重山。誰知這箇閒家具，東擲西拋不直錢。


北地煙塵穢滿天，風流全在玉樓前，阿家憐媳牽驢走，行到堂前不用鞭。


信手輕搖徹骨涼，清風不在扇頭揚，鹽官侍者無分曉，把柄無能作主張。


法身清淨廣無邊，井底蝦蟆吞月眠，汲水木童鼓掌笑，笑看水底一般天。


張公喫酒李公醉，累他東村王大妹，橫拖八幅紫羅裙，走入西村者一隊。三世諸佛立地看，覓箇眾生了不得。元來都是堅密身，擬議之間百雜啐。咄！


行鳥道兮絕高低，倚寒巖兮截然巍。風飄飄兮露全機，把住關兮真箇希。灼然希，尤更奇，從教三級透重關。老龍不肯糊糢放，未免遭伊額上題。


水歸大海顯全潮，終日風波海上消，能納百川流不住，魚龍喜躍見波濤。


鬧中取靜猶未徹困，布袋枕頭那事有分。騎牛更去覓牛蹤，撞著山僧好一頓。


銅頭鐵額入岐峰，跳得金剛吞得蓬。眼裏直須拔出楔，從他事事以藏鋒。


要悟即易要迷難，擬思量處隔千山。茫茫宇宙人無數，幾箇英靈過此關。


白雲深處探來機，透過重關路不迷。一喝頓超言象外，謾留茶話少人知。


我手何似佛手，展開雲暗星斗。更若擬議商量，劈面攔腮一肘。


我腳何似驢腳，收來伸去踏著，踏翻海底泥牛，一任魚龍摸索。


人人有箇生緣，喫飯穿衣打眠，騎著三腳驢子，直入千山萬山。


這則舊公案，饑來便喫飯。你自不承當，我復重舉看。看！看！喫飽自然忘百饑，巖前溪水綠依依。洗缽歸來穩坐好，一念萬年終不違。


長空浩渺浸山川，無量含靈墮此淵，拍手洞然歸得去，無勞再上四禪天。


異類中行孰敢當？夜來猛虎角生長，鴈高影落秋江上，惹得盲龜笑一場。


一拳突出本來面，碧眼胡僧難覷見。桃紅柳綠故園春，總是大悲千手眼。


百尺竿頭未肯休，橋梁踏斷始知羞，吟風笑月茶川上，閒看巖花逐水流。


隨處安禪經數劫，肯將佛法輕漏泄，面前腦後錯承當，好似痴人撈水月。


大用現前無罣礙，寂然不動豈為功？誰能觸著山僧體，一喝還他兩耳聾。


偉哉寂滅體，難把虛空比，虛空尚可窺，此心無下嘴。


妙哉諸有相，本無名與狀，名狀起於心，心寂等無量。


奇哉不思用，處處曾無著，是箇無手人，打得虛空落。

