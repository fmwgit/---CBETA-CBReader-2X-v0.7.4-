嘉興大藏經（新文豐版）數位版, No. B181 布水臺集

布水臺集卷第一


藹藹春葵，向日而傾；曾我御，誰則匪臣？


交交桑扈，晨去其枝；青青子佩，悠悠我思。


願言思子，章服生儒；蒿目神京，奮挺大呼。


南風不競，北馬蹻蹻；孤城絕援，聲凄夜刁。


鼓兵以出，白日為黃；結纓戰沒，豈曰國殤？


彩仗雲旂，歸神天上；在帝左右，招之或降。


相韓五世，博浪椎秦；子胡為者，舍生取義，殺身成仁。


中原血戰，四海交腥；鴛湖湜湜，濯其潢涇。百祀流馨。


謝家玉樹，鬱鬱邗溝；華開瓊萼，五葉綢繆。有風自北，折屋傾舟；飄然墜之，香潔誰儔？


溫恭薦婦，朝夕斯寅；腥埃撲面，何以潔身？有冽者泉，託彼澄鮮；孰能芳桂，蕭艾同捐？


宸也亢宗，文心雕龍；死母生護，卒嬰凶鋒。天何以醉？何神不庇？舍彼驕人，維此胥忌。


摯爾希韞，靜女其姝；令儀令色，淑慎維圖。青鋒是佩，用戒不虞；見危授命，終殞厥軀。


迅雷遄呼，親懼則然；忍看黃沙，昏晦無天。朝奔墟墓，齊思見賢，誰曰爾正，而斃戈鋋？


陛幼孝友，性自天成；蘭芽方茁，風雨交攖。呼兄不至，聽母無聲；悠悠千載，閉此愁城。


彗孛經天，白晝宵昏；煤山龍去，誰從如雲？嗟爾謝樹，實繁有柯；我心孔懷，是用作歌。


皇臨孔章，昭茲若監；靡有爾勞，皇不爾鑒。仁則爾柔，威則爾悍；哀我東人，惠此良翰。


良翰伊何？維鄭中州；嵩嶽之靈，申甫之儔。我東曷棘？于邗之溝；宛宛周道，四方來遊。


來遊來王，高車大航；盜思襲矣！舞戈以狂。以偵以誘，裏我姦佌；不畏爾元，俾民流徙。


我翰戾至，載安載集；募茲拳勇，弁為武什。毋啟爾戎，毋俾爾翼；既訓乃稽，盜偵斯得。


既獲盜偵，我姦卒俘；正之皇刑，往即爾誅。爾誅爾悍，我柔我恃；闔胡不悛，覆狂以喜。


翰曰吁哉！其饑而譁；予而父母，媿不而家。乃陟其疆，乃造其廬；大降厥心，畢叩且歔。


民之歔矣！亂斯沮矣；民之舞矣！盜斯逋矣。其曰未逋，憂我厥肮；孰躋我圉？以泳大康。


莫此大康，維翰實崇；式崇式庸，維皇之忠。維忠于皇，厥猷翼翼；秉皇之彝，訓于南國。


烈烈東南，我翰營之；湯湯江淮，我翰清之。既清而瀰，王道之夷；于萬斯年，皇以治之。


溥彼韓城，瀕海之陽；蜃蛟所宮，鱷族維彊。昌黎作牧，文運開張；濟濟多士，賓于有唐。


化雨千春，誰承遺則？在帝神宗，朱侯洵直。去詠甘棠，來歌九罭；乃誕嗣君，天鑒有德。


維此嗣君，五色麟祥；允文允武，萬里騰驤。纘戎顯考，載鎮南荒；四郊以靖，海波不揚。


鎮君出遊，虎纛龍旂；釃酒臨江，橫槊賦詩。敷其文德，率服島夷；來獻其琛，赤豹黃羆。


嵩高誕申，玄鳥生契；矧伊鎮君，萬夫之傑？潮水泱泱，鳳臺嵲嵲；允矣九苞，式生丹穴。


間生亞聖人，愍世垂高格；奮跡光黃間，其道苦如檗。怒罵恣憑陵，佛祖驚且易；盡渠神通來，箇箇遭點額。住世八十霜，重譯流聲光；疾彼投名者，蛻委息影藏。豐碑久不豎，天龍嘗歎傷；愚公邵武輩，派出臞仙王。投簪叩籌室，一笑登其堂；為覓先師骨，洪波泛淼茫。持向雲間去，索取回天章；太史聲名重，文章繼子長。書之擘窠字，寶以金玉相；千載頌明德，景行永不忘。


青眼當初最直錢，等閒不把費君前；朅來相見出新篇，拍案槌呼感往年。豈為君詩動百千？為君眉底裏雲煙；春風吹翮又翩翩，刷羽臨岡問所先。予意言之君亦然，咄嗟為祝予思賢；予思何在西之偏？汾水滔滔清且漣。三十白來足不緣，泊然亭箸蛻而僊；古人細事尚光鮮，何況其中大者焉？君聽予歌志欲鐫，予歌未卒予心卷；法門大事悲若填，君不惜予誰共憐？


大鳥高舉摶風翔，千里之行月聚糧；嗟彼屈蠖動求臧，進退猶如牴籓羊。我友鼎公氣摩蒼，雙瞳射得烏欲藏；龍象三千蹴道場，角蹄鐵硬數公彊。叢林號予難比方，方公眼惱足相當；吳山越水已十霜，打包別我上衡陽。衡之高兮南極旁，迴鴈峰前日月長；金雞粟供僧中王，山君自此壽而昌。聞道年又告天荒，君去須教喜若狂；叢生茅茨搆君堂，黃華白水獻壺漿。待君果熟時飄香，奔走鈞天亟躋蹌。君不見！大鳥高舉摶風翔。


絕攀緣處路初入，解轉身時岫始開；排闥谿光金布地，厭簷山色玉成臺。


嶄顏不宿埜盤客，寂莫難留冠蓋群；日暮林號狐兔遠，開關只合延歸雲。


嘉林不住況潛淵？脫體全彰界外天；自信生來能越格，六藏何用小家禪？


不耕祖父閒田地，肯守寒嵒異艸生；觸處尚嫌頭角快，又披風雨入高崢。


雙垂天末落群峰，日炤寒芒血暈重；在昔虛空曾剖判，至今風雨尚磨礱。


惜傷羽翰遠江潯，集老南天萬歲岑；翹首不無華表恨，戛然猶似發長吟。


甄陶不費列中天，信是安排造物先；皎皎冰輪傳夜燭，霏霏薄霧散朝煙。


丹嵒嵌壁切雲霓，誰信通天步有梯？蹋著始知來處迥，虛空撲地萬山低。


嵒背青峰月上遲，森森白晝走魈魑；雲長深鎖虎長嘯，何似當年護定時？


盡道孤危曾不立，誰知大地自空擎？欲看樓閣空中見，請向虛空背上行。


憑高岸立志霄摩，豈易雄心付薜蘿？對月端懷天上兔，臨風恰欲過新羅。


尋真偶共話煙巒，幾度秋霜鬢未殘，何事玉容人易老？冰心端不似伊寒。


聊將一線放渠開，不覺流通露布來，莫怪險崖能箭急，江湖聲落已如雷。


山外清谿門外菴，幾人親自到龍潭；腥風況復吹長壑，望眼何當迷曉嵐？


劍脊池開佛國蕖，劈流曾下雍熙初；靈根一瓣天然別，借問東林種似無。


落處分明誰解看？為伊覿面示來端；因高就下誠難惜，透頂還他徹骨寒。


何當僊苑促雲鞃？濁世應難奏廣陵；天上少微淪月堀，人間白璧掩霜棱。方嗟後死來無幾，未意先刑去復增；吟就短章仍浩歎，臨書不覺淚如謄。


望君如渴路思梅，蹋凌猶登布水臺；鶴骨未看雲外至，鱗音但說苦中來。自慚省己躬難勝，敢道求人口易開；且喜留將空缽在，免忝日後償他哀。


顧我青山住已殘，幾回風雨憑前闌；未將玉筍參天出，且等蒼松奈歲寒。大地斸開畬片片，虛空撲碎月團團；三條篾更牢加束，不為閒情便解寬。


清宜嵒竇飽宜村，二比難兼共一；為愛孤峰留晚炤，幾忘寒瀑瀉微湲。山光澹澹交眉睫，松韻悠悠送耳根；歠罷蒿湯茶步步，不知天子若為尊。


青山未住早居菴，謾道春光過二三；兜率尚然留缽袋，閻浮故自放癡憨。每惺頑石推先覺，為賣青松老翠嵐；成就逝多非一一，且攀千歲作司南。


看輕沙界等纖漚，傲骨欺霜別出頭；未肯虛空言老大，那從甲子問春秋。啝哆快合嬰兒行，雪白胸鋪古澗流；卻笑年來難捉摸，生緣更復道蘇州。


但見山青復又黃，誰知果熟自飄香？山河百二拱高座，華雨繽紛灑石床。太乙峰騰標月指，蘆華浪涌接人航；無能九里沾河潤，願頌千秋法水長。


少同師席誼同仁，白髮相看一笑新；毛骨奇君真是豹，角蹄慚我苦非麟。更翻歲月思前事，別轉峰頭為故人；把手共攜天外望，海山落落何嶙峋？


共有凌霜節，相依話夕窮；威儀聲色外，形影寂寥中。故衲寒輕荷，新條綠暗通，何須千嶂放？已見歲成功。


帝曆頒新日，瑤光塹玉臺；限催殘臘去，敕辦好春來。舉世傳清白，何山受點埃？誰知林下士，生眼碧如苔。


六出臨初節，依然曉菫；豐和兆以協，艸木怒方娠。日月同今古，寒暄送故新；置身天地外，自見宇無塵。


碧落初開雪後天，長空如洗月漫川；山形有貌分高下，樹影無支落正偏。寒重春風猶刺骨，光交午夜不成眠；披衣起步中庭裏，何似蛟宮玉殿前？


塞鴻將北燕南圖，寄問寒暄近復如；怯凍未開新歲筆，折梅先發去年書。莫嫌韻短句方絕，須信懷深海有餘；驛使怕傳春信後，計程隔夜到君廬。


恐妨春信到山家，竹塹疏籬戶未遮；何來天外雲中客？玉骨如梅雪綻華。眉間隱隱五嶽氣，顧之四壁流青霞；須臾慷慨出長言，牽曳西峰寒影邪。山峻光寒君自回，魚箋明日復傳來；水墨作雪祇淺深，半覆江天未盡開。誰云紙上幻空碧？自是君胸藏山澤；山澤可藏亦可迻，心眼胡為冷復赤。世路風波莫等閒，絕險幾人去復還；君之來處坦且平，千山況復破春顏；人生急景如風度，待等回頭已遲莫。為君一夜索枯吟，嵒前拈出截流句；不見瞿曇語殃，我住久矣君不住。


化鶴僊人歸故家，華表空看艸色遮；千載何勞歎陳跡？過眼還同浪裏華。君不見！嵒前一派煙嵐色，聚作風雲散作霞；閒情故為立斯須，半蒼半黃夕陽斜。丈夫作事莫徘徊，寬限遲君燕子來；桃華水蘸武陵春，古洞門將半掩開。君之眉澹千山碧，君之懷深彭蠡澤；問君山華火欲然，血點支頭為誰赤？孤蹤何似白雲間？日上月下任往還；有時卷歸滄海宿，有時淺抹青山顏。空生嵒畔危梁度，猿鳥幾回怨春莫；無限遊人盡迷蹤，況驚足底險崖句；待君來時通一線，別峰相見留君住。


曉生鳳子出丹山，彩翎一搏入雲間；千年俊鷂趁不及，食牛之氣何閒閒？虎子鳳子種性同，榑搖況復起天風；一啄三泖便好歸，日月之下皆樊籠。歸來歸來將爾，去天百尺之危峰；摘星辰而啖之，千秋萬歲何終窮？


碧流清徹漱江蓴，上下同風只白蘋；時事況逢秋葉落，轉教天際憶真人。


玉局文章都尉禪，脫空師語亦碑傳；無人過與價三百，贏得雙眸貫五天。


新驚短鬢入霜豪，保社爭傳老白袍；是行便堪人藻鑑，無言不應古風騷。何如世年千朝酒？說甚天寒百衲裯？薑桂從來晚益烈，願同寶掌壽吾曹。


擾擾勞生罪日繁，九重聞已懈天恩；雲車自去狩玄圃，玉曆誰傳守帝籓？山鎖諸陵驚落翠，月明深院怯黃昏；至尊勘破興亡夢，觸處應知達本元。


孤光橫罩覺山涯，十界通身入一家；莖縷蘸乾生死海，何人出得者袈裟？


全封一幅絕邊涯，稱體人人古式家；緋早縱岐誰欠少？過勞雞足護袈裟。


識青布幔裏生涯，傀儡俳場盡作家；黠過靈山偏落節，袗衣換得獵袈裟。


祖關終古罕窺涯，動著知君惡口家；卻笑跛師能解道，鐘聲咬破了袈裟。


襤襂半聽逐雲涯，日炙風吹道者家；可怪春寒人不禁，朝陽日日補袈裟。


盡將格則做生涯，誰信風流出當家？但看堂前三下版，何人不起整袈裟？


棒頭點出者生涯，排闥春山曉入家；一句風前何所似？東京王長老袈裟。


走聲當世遍天涯，若箇門風壁立家；寂莫芙蓉冷似鐵，民衣曾卻御袈裟。


天書三降紫雲涯，拭目真人笑帝家；雪刃臨頭剛不顧，清風千載起袈裟。


煙簑一漿旁江涯，風雨蘆灣處處家；打點莫霞來日好，趁晴且得曬袈裟。


垂鉤獨汎海東涯，為有長鯨足猒家；十轄絲綸拋未盡，敢辭銀浪卷袈裟。


靡吾一日占仁先，經緯無聞綴錦篇；去日早驚毛有二，來朝且喜菊猶鮮。材艱繼祖慚前哲，道足傳燈憶後賢；何日三臺誇遍拍？萬年歡佇奏師絃。


法社垂秋惜莫涼，吾生何以恰廝當？揮戈未返魯陽日，披霧先看豹變章。慧命從來空作壽，背肩若箇鐵為梁；不辭玉露凋楓葉，珍重黃華送晚香。


鬥海泥牛去絕聲，亂峰千疊向刀耕；不期黃葉疏雲水，何意玄言落翠崢？碑版尚空專甲字，江湖偏譒隱山名；堪嗟無限方墳客，春艸年年帶雨生。龍山


天華講得墜如戔，誰信心工巧莫詮？回首虛空真露布，轉身嶽色正排連。尤滋謾語嘗同社，盍逐青峰入莫煙？高躅不知懷近遠，龐眉尚說政和年。亮公


得意西江一句乾，菴居占斷古僊壇；空山曆準黃為紀，石庫書饒夢不餐。熟爛何人堪下口？摧殘祇自倚深寒；至今幽討禪棲處，風急雲仍白晝攢。大梅


海國江天寄漫遊，目前蕩盡與誰侔？滿船載月收綸晚，一櫂扶風送客稠。垂手寧誇紅錦套，傳家贏得綠簑裘；為人更入洪波裏，春曉吳江凍不流。船子


弔古予恆憶大梅，蘿龕爾況藉雲隈；荷衣應待深秋剪，松食須連曉露裁。將指隨流人得妙，急徵嚼碎核還來；真風要見當年社，莫謾投荒又一回。


落英銷歇步餘芳，條例新攀豈故常？不羨傲霜華有韻，最憐濺齒果堪嘗。景邀明月來還沼，香引清風待襲裳；珍重好收殘核子，更鉏煙雨種斜陽。


男兒壯志薄雲天，羨甚奇勛勒燕然？拈起威音前一箭，千重甲透祖師禪。


長青自古一般天，纔動風雲便不然；變態中知無別界，鋒刀頭坐少林禪。


長安奕出又番天，我國誰知自晏然？寶殿苔生王不坐，區區終日熾然禪。


避秦謾說洞中天，劫火空居尚洞然；百艸頭邊春薦得，鑊湯爐炭裏安禪。


畫角聲催欲莫天，八千義勇總凄然；法身卻有驚殘夢，晝夜山河信說禪。


謾言掘地討青天，仰射徒勞亦復然；箭後分明饒有路，誰惺北斗面南禪？


粟散曾觀電裏天，大千何異泡如然？興亡不管蜀魂恨，一例消歸法喜禪。


纖兒撞壞女媧天，局破難完自古然；野老摧心長飲泣，哀聲只恐到三禪。


倒翻大海洗青天，火德吹教死復然；撥亂纔方成至治，曹谿不說太平禪。


山河不見漢家天，仗劍何勞問計然？掇轉乾坤歸有道，赤松子去好逃禪。


旬始忍看晝竟天，長錟一埽壯君然；殺人不眨將軍眼，作佛還他血性禪。


帝化旁分閫外天，蘇途四海誼當然；問君何日昆陽戰？倚馬長書露布禪。


聖哲從來不問天，數歸陽九豈其然？鬧籃扶出真天子，大地從教定似禪。


黃茅霧塞綠楊天，一霎雲收便皎然；依舊大明依舊日，江山不動本來禪。


九死從君再造朝，誰知風雨正飄颻？黃冠未奪孤臣願，楚魄尤煩弟子招。千里關山收夕夢，百年心史付重漻；采薇我亦理歸楫，匡阜期聽夜壑潮。


箕子歸周孔子仁，君之處義亦申申；獨傷有策能先祖，堪歎靡階可哭秦。轡正勾芒猶念楚，風悲搖落豈思蓴？遙天永恨如何釋？請向空王問了因。

