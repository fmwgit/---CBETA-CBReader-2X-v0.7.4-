嘉興大藏經（新文豐版）數位版, No. B421 鶴峰禪師語錄


一棒一條痕。施恩當報恩。頹綱從此振。撥轉舊乾坤。


心行如父威嚴似虎。寶華戒壇恢復之主。半肩風卷伽黎兩手。圓珠輪數即波離。乘願而來是南山現身之祖。白雲腳下兒孫亦證千華之譜。


宗律論之圓該。自是慈航到彼默則竟日無聲趺則終夜不起。語如河流倒懸。行如鶴飛千里。香水海解脫門。一縱橫一徹底。江北江南樹法幢。最後松陵三剎峙。


闢艸誅萊。宏恢法席。百丈流風。趙州標格。行履處頗有操持。胸次中毫無荊棘。天山室內不知雙徑兒孫得力。


三十之前世情已淡。六旬之後道念轉深。仁風歷歷超塵俗。懿德殷殷更肅雍。屏息萬緣還習靜。心持百八自從容。兒孫綿瓞承遺蔭。細看丰儀贊莫窮。


趺錦茵撫瑤琴。沒弦玉響無影松。吟伯牙鳴鳳指。同調不同音。宛若維摩說法。由來物外安心。亭午呼童頻煮茗。更聆詞藻發幽深


應跡現形小出大遇。水月空花有句無句。漫持楊柳灑甘霖。一滴恒沙不知數。


北窗閒坐喜初晴。偶見伊人持畫冊。開卷囑筆題短章。遙瞻山水興何劇。尋幽攬勝兼採薇。華服臨風頗清逸。欲放兒童臂上鷹。更思小子囊中物。撫掌仰天笑不休。喜得松根陳琥珀。


心曠機靈。光和風厲。酷好林泉。樂于幽憩。坐磐石兮空青。垂虯枝兮滴翠。居大塊以超倫。盡物性而拔萃。昔已聞今且會喚著不著誰觸背。忘觸背終日跏趺伴石梅。禪襟襲襲藤陰綴。


春山青春水綠。落石綴閒花。雲根盤古木。此心久欲隱林泉。何人先我臥茆屋。


隱隱山谷雲根喬木。三家兩家有竹無竹。雙雙溪上行。忘機伴野鹿。


梁溪勝地九龍川。瀑布懸流到惠泉。山塔溪橋攀陟遠。不知親到是何年。


小橋煙水合。門徑綠陰重。千個窗前竹。兩株庭際松。清幽迴俗駕。脫略對高峰。真是安禪處。堪留道者蹤。


何處鐘聲出。招尋不憚勞。平原分嫩綠。小圃摘含桃。土瘦連雲钁。蔬肥帶雨挑。染衣春艸色。極目是芳皋。


清德貽聲久。天倪越世倫。堂開槐樹影。簾動鄴書塵。月榭風光舊。雷潭詞藻新。大椿莊子語。上古八千春。


幾上華王座。當年早出頭。春晴花影動。晝暖墨光浮。德岸標青嶂。香幢樹碧流。笑談情不倦。壽量正悠悠。


兩番過龍潭。憶昔當湖別。慰我益多情。迢遞雲間轍。依依夢寐侵。忽忽寒暑迭。道化九峰高。法源雙徑徹。誰親過弟兄。胡彼逞氣血。夜短話偏長。抵掌決優劣。玉筍蒸香餚。詩章不倦閱。璜溪真文淵。茶熟忘其飲。


雙徑那伽坐。高峰不沾脅。可祖乞安心。斷臂雪中立。豎起精進幢。凜然稱禪俠。標榜至今傳。叢林欽先哲。庭樹好鳥鳴。遠山春水洽。到處百花開。無隨浪遊跡。吾顱白髮生。爾志孤雲匹。寥廓迥無依。清風有何極。


鄱水葉為舟。悠悠逐浪浮。孤帆臨夕照。兩岸已清秋。鼓枻蘆中子。長歌物外流。此心難寄遠。來往狎群鷗。


古路盤迴上。同人曳杖過。芝山當北郭。薦福對南阿。黃鳥啼新竹。青松掛綠蘿。此中幽況遠。臨賞欲狂歌。


別後情何極。涼風滿客舟。此心清若水。旅況淡如秋。未遂衡門志。常為乞士遊。西湖堤上柳。煙雨正綢繆。


閒行過小嶺。不覺入深林。月照清泉涌。雲移古木森。眾山秋對面。七碗夜開襟。吟嘯無餘事。難忘一宿心。


新嶺初開闢。搜奇得慧泉。巖前經滴瀝。雨後活清漣。山樹風調梵。溪流玉振弦。夜來煨紫芋。竹榻伴雲眠。


寒風吹作雪。山徑少人行。雲樹漸凝玉。松窗已映明。一堂孤客夢。千里故園情。足冷燒爐坐。吟殘恰五更。


板橋方落日。山月照寒扉。錫振雲聲度。僧驚鳥夢依。亂陂曾掩映。岐路藉清輝。更羨蒼龍窟。優游曠朗歸。


依麓尋蹊上。逶迤松磴陰。濤聲分遠近。月色轉幽深。行倦眠雲笑。停餘坐艸吟。素聞雙徑杳。頻躡翠微岑。


五峰深處坐。極目似支硎。泉出連雲白。松搖帶雨晴。鶴坡橫藥徑。龍樹聳巖庭。因送他山客。行行過此亭。


花愛晴和艷。偏驚風雨侵。莫嫌時有異。應鑑物無心。碧缶虛新粟。緗囊溢舊吟。慨傷由此事。疏蜨憶還深。


閒庭看雨色。著屐東山遊。未上碧雲去。因依浣月留。杏泉茶滴翠。高閣澗聲浮。心內無餘事。還將勝蹟謀。


孤峰雲影外古寺翠微中。仙島晴空杳。祗園小徑通。危巖懸百步。傑閣聳千叢。興羨臨香海。繽紛花雨紅。


三過圍亭憩。悠然降鶴池。玉淵龍自覺。金谷鳥還知。月窟乘閒際。花茵獨坐時。春深遊未倦。杖笠且相隨。


身寄高隅下。閒亭傍水涼。蒼浪深滴翠。紫桂正飄香。情逸忘熇樹。心幽戀月崗。掛瓢歡竟日。墟落照斜陽。


道義形骸外。交情不厭稠。古今同白社。來往是高流。偶爾林間過。還疑天上遊。匡廬十八士。當日已推劉。


冉冉綠陰滿。荷錢出水初。憑軒調寶瑟。欹枕讀藏書。情境空猶徹。鳧鷗狎自如。微風生瀲灩。藻影躍潛魚。


未涉園林趣。誰知澹蕩中。能超五蘊想。頓悟六情空。曉閣經聲永。晴階花影叢。遠公蓮漏徹。歷歷襲香風。


秋風吹去雁。桂子落幽岑。香發騷人句。詩成楚客心。閒敲憑竹韻。靜賦對桐陰。樹影空潭曲。霞光帶露深。


杖笠歸來晚。音書憶舊緣。他鄉悲旅況。故國冷秋煙。樹老西風裏。池清夜月前。相依有高士。詩卷共周旋。


四日舟行五十里。一枕橫波三伏起。姑山樹麾鄱湖口。宗三神力調風嘴。短槳半帆臨淺灘。斜來仄去陷深澗。鞋峰塔影錐平浪。大石濤聲吠急湍。復憶匡廬諸勝概。萬杉金印都猶在。客夢乘槎雙徑前。還思芝圃雲陽態。


黃嶽仙巖奇樹老。喬松挺秀青雲繞。踏遍千山過別峰。昌江道上天將曉。春郊飛綠襯蒼苔。攜杖東林山色開。垂手入塵輕點出。談禪直指倩誰來。


西泠山水多添秀。知自玲瓏接武來。白岸泉聲流萬派。青芝松幹育群材。鳥啣花雨供清賞。龍奮巖阿聽法雷。卻喜春秋剛四十。無塵古剎又重恢。


廿年霜雪在靈山。楚國音書幾往還。菴有湧香徵古意。瓢懸僻秀樂餘閒。雲中塔影來明月。檻外溪光浴白。高蹈且隨村落隱。乘時一透祖師關。


筆墨知交剛五稔。道情夢寐約同遊。已離塵世三禪樂。惟見桑麻一度秋。收拾文章埋故土。潛留英銳壯煙疇。梅涇雪月堪吟詠。更憶詩才淚轉流。


芳郊書屋傍芭蕉。碧水青畸護稻苗。著就文章雲半榻。悟明心地雪齊腰。絳幃得解師兼友。鄴架翻書暮與朝。別墅幽深舒麗藻。炎熇塵俗坐中消。


毘陵城裏貴公子。窯嶺叢中隱半仙。卻近市廛塵隔遠。悠揚廓極自天然。


清旭涵空午夢餘。閒田一片亦須鋤。殷勤莫漫荒蕪去。曠劫深痾倏爾除。


曠劫栽培般若緣。波羅密行得真傳。大根正信恒無間。始悟當年六祖禪。


迴然心志越常流。峭拔根塵絕唱酬。昔有慧能今慧遠。慈雲鷲嶺意綢繆。


東風香散滿庭陰。南隱堂開見茂林。更喜窗前多古柏。青青一見趙州心。


見猶離見始全真。刈艸籬邊示半身。一日園亭幾來往。不教三徑長荊榛。


南嶺寒梅放一枝。香風拂拂仲春時。龐眉皓首真仙子。不獨臨風唱紫芝。


披煙野老親澆灌。帶雨泉公亦自栽。荒徑復開松引道。百年垂蔭好滋培。


傾頹野寺雨濛濛。坐聽濤聲帶晚鍾。不獨歲寒原有約。相看殿閣影重重。


創時不易守成難。綿遠兒孫仔細看。幾歷滄桑恢舊業。玉堂華彩影珊珊。


泉聲浩浩出松門。谷口迴瀾吐復吞。不讓錦江千尺浪。苕溪天目有同源。


清秋素影卻相連。漾動澄波碎碧天。指點風光心印徹。紋生玩月是談禪。


古樹依依待個人。天然枝葉又重新。靈根毓得吳山秀。蔭覆空王劫外春。


波光搖曳日長臨。帶水迢迢助遠吟。笑指魚龍翻錦浪。一聲清磬海潮音。


雷動中吳蟄戶開。雨翻花港潑香來。半窗清影留雲榻。一葉春帆帶月回。


香山一別幾經秋。鷲嶺重逢話舊遊。湖上載歸春色去。禪房誰共月當頭。


昔年湖上擔簦過。今日峰頭訪友來。行盡松林與竹徑。茅菴更在白雲隈。


白豆花開天又涼。蟬聲方歇夜初長。眼前景物隨遷變。謾道髭髯不點霜


鳥道紆迴十數重。蘭皋香襲紫煙濃。還如師子威獰甚。驚得獼猴過別峰。


野渡舟中見古松。白雲深處隱高蹤。市廛咫尺山林隔。猶羨吳門海湧峰。


溪流一曲小橋通。古寺蕭條映紫峰。遊到法堂清淨裏。廓然身在白雲中。


江上尋知己。林間多鳥音。片帆行亂石。何處是山陰。


山脊半輪月。波心一個僧。笑他當路子。輪我入雲層。


舊友春相訪。新茅雪護深。羨君明古意。歷歷趙州心。


秋景落霞低。文峰透影西。芝城分袂去。飛錫武夷溪


聞道山深處。寒巖臥老龍。一輪溪月靜。枕石聽淙淙。


採茶最喜白雲窩。古塔殘碑挂薜蘿。藉艸就餐吞翠遠。歸途花雨嶺南過。


登樓高瞰落晴霞。翠幕空餘映佛華。咫尺雲巖來塔影。野橋西去兩三家。


梅隱何緣杖錫飛。門開甘露絕玄微。九秋雲外桂香發。一苑林中蓮社輝。惠我瑤章聯麗句。羨君法化展珠衣。武原舊席新酬唱。猶勝當年悟祖機。


芒鞋竹杖陟披雲。石屋煙霞有主人。滿目湖光山影秀。欲來此處寄孤身。


客路終年汗漫遊。鳳凰山冷石城秋。長江何處堪留錫。一片飛帆帶月流。


我來山中絕頂栽茶。钁頭钁尾聊且作家。磊落高風施大用。刀耕火種老生涯。


我來山中時復採茶。塵世如何及得我家。乘興提筐過別嶺。滿身煙霧意無涯


我來山中學炒新茶。斗鍋烈火還我作家。翠微香靄流青嶂。又聽鳴蛙鼓水涯。


我來山中汲水煎茶。松風竹雨煞是仙家。會得其中三沸意。滿傾幾盞樂天涯。


江海雲籠。南渡傳宗。泛一葦可祖相逢。忍看紅雪廓徹心空。應且埋頭且匿跡且藏鋒


直入千峰。謾訝高風。隱考槃深覆雲中。何誇洞府匪比仙蹤。觀林有獅穴有虎潭有龍


出塵不羇。入谷方棲。託幽清心自圓機。雲留竹榻月掩柴扉。纔避喧譁避奢侈避爭非。


糲食黃虀。僅得便宜。甘貧志事理何疑。禪餘挹翠性狎尋嬉。驚惕春腳逝。水澌落花飛。


省世浮奢。習靜禁譁。覓片地聊展袈裟。承霜承月載輪載車。但倩誰論倩誰諾倩誰誇。


一雨均加。萬卉萌芽。適時候滿眼煙花。披雲作幔剪棘為家。方可以坐可以臥可以茶。


春筍可餐。淇竹非刪。養綠筠密護禪關。潛心畜意山麓林間。得歇復歇靜復靜閒復閒。


初步雖艱。醒後尤難。真法王德化人寰。英靈俊快一鏃三關。會是白雲是綠水是青山。


登此南樓。新月如鉤。遍遊覽躡屐尋幽。碧陰穿寶玉露承甌。瞻岸白蘋汀。紅蓼楚江秋。


緊縛重笆。園有奇花。醒午夢蝴蝶翩斜。香光襲翠藻影芬華。稱閒焚香閒敲韻閒品茶。


難休能休。滯癖皆勾。明此事何用馳求。蜎飛共命異類同儔。任泥犁苦天宮樂佛國遊。


拔距龍蛇。光芒可加。照乘珠繫衣何奢。卓錐山谷飛錫水涯。貪弄春花攫夏雲書秋霞。


不墮思量。物我俱忘。若個人象座獅床。應機施設禪窟詩腸。恰稱性語逍遙樂自在香。


踐履尋常。乘興顛狂。雖散逸光陰匪長。樂于圭寶隱於蝸房。惜蟬欲歇日初短天又涼。


道莫能窮。行解相仝。習修證從上流風。松根杖碧花底趺紅。指石榴花金蓮蕊玉芙蓉。


質合樵翁。性若仙童。在人間世事疏慵。浮華綺麗隱逸其中。傚鳳棲竹豹藏谷鶴巢松。


三峰分派。雙徑彙源。京江顯化。濮水指南。衍靈隱之法乳。在福壽而歸全。道似川流而益永。塔如嶽峙而彌堅。

