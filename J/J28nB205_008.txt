嘉興大藏經（新文豐版）數位版, No. B205 介為舟禪師語錄


三月行程一渡江，秋深葉落滿庭霜。纔登岸腳收行李，忽睹山頭送訃章。掩面罔知誰問訊，甦聲重與共商量。曾經元夜通消息，夢到於今泣路長。


十載師恩報未休，聞傾血淚上高丘。如何隻履先歸去，卻教孤燈末引愁。入徑風寒吹面冷，臨機語默痛心頭。思深石壁空埋跡，望斷雲山影莫留。


師本同根各一枝，果能誰是克家兒。傷殘骨冷叢林散，痛徹心酸眾目悲。何事生前輕料理，致于去後任施為。莫言不肖叨法位，敢與爭先力論持。


春勝人事自矜誇，面擲東風散碧霞。叢鳥亂聲催客路，驛亭孤影襲燈花。江流水闊寒侵戶，雨洗林新柳護衙。鴻鶴峰前棲泊思，迢迢山色米南家。


鶴林古德尚高風，千載令人竹院逢。歷國知名唐代寺，虛堂說法近時鐘。碑殘墨洗斯文筆，境致陰涼祖道松。孤峻門庭羞刻劍，抱慚僧去繼誰宗有祖道松十三株記碑


安心立雪世無雙，為道傾家惟老龐。汗馬功成歸漢室，乾坤數定息烏江。漫將頭角崢庭戶，且放和平護法幢。流水去還容器得，夕陽影落力難扛。


不知何事怒天威，一夜溪山與世違。冰割春風青草斷，眼堆白浪玉花飛。寒光落燄流凝地，節屆燒香冷濕衣。踏凍毋輕霜雪累，到家宜展目前機。


翠積橋流迥不同，禹門三級浪拋空。松間露滴聲聲雨，谷口香生面面風。芳草谿浮春水綠，杜鵑血染映山紅。好看霹靂晴燒尾，到此方知魚化龍。


竺國靈根佛廟東，移來法脈此山中。千秋鐵榦橕霄漢，一段堅心剖梵宮。花素雷驚香拂火，影成蔭覆葉遺風。祖庭梁棟承君力，虛腹流光氣象雄。


林麓龍旋水一池，深藏頭角豈驚時。代為窟宅形于此，淵脈流分派所之。空印水明千古月，影懸花放不萌枝。看飛會作風雷雨，遍澤甘霖與世宜。


昔年問道不知名，雲水來參向此行。勘破歸宗禪去也，掀翻濟北棒離情。三登九上人何處，喝震雷奔鳥亂聲。楖栗橫肩誰把住，嶺頭賓主自分明。


欲飛飛不上清霄，猶帶春風雨未消。陡落斜披鵬展翅，崚嶒勢逼虎申腰。丹青摹寫絹千尺，天女橫拖練一條。幾度老龍摶不得，一回來去一回騷。


禪室多年冷似秋，鶯啼花落萬山頭。衲衣淨洗巖前雪，雲履登沾石上油。侍者罷參馴野鳥，國師不教索犀牛。寒侵松火三冬富，避暑涼清一窟幽。


石插陵虛令試心，試心人見膽魂傾。縣崖未肯全拋手，半偈如何出死生。縱步轉身須著眼，臨蹊掉臂漫牽情。直教試到無心試，堪笑東山水上行。


憑虛一閣倚空高，月下誰來把戶敲？爐火乍添煙篆古，畫圖頻展墨成蛟。擬鄰睹史談初地，欲與先天論易爻。鳥道栽松人罕遇，雲霞出入掛眉梢。


君非草木鬥春紅，踞伏威獰虎嘯風。形似藍田曾沒羽，補如神女漫施功。驚群磊落嶂煙裏，獨立孤危霜雪中。願護祖師聲跡在，嘗聞聽法曉雲鐘。


亂峰頭出玉陽臺，登望千谿萬壑來。山色聊呈紅點翠，水光卻映綠生苔。迎空音樂花飛雨，過嶺老猿聲叫哀。未許片雲能翳目，一天風月四時裁。


信自靈山記莂深，福城煙水力追尋。新成梵閣標初志，奕世文章啟後心。檀度果圓酬夙願，慎終功德敵祗林。好將白社邀賢士，法脈芬芳亙古今。


菊花香滿傲霜天，桐葉飛聲過善權。雲水趨奔離墨山名徑，風帆掛落祝陵即祝氏墓也故云祝陵埠煙。杖持白髮尊檀膝，座侍巾瓶繼佛肩。一擊清秋正法眼，重開祖印印單傳。


三國雲山開建寺，一條古路洞邊去。泉流不斷殿無，雷火書名偃柏處有雷書偃柏之蹟尚在。


去來賓主菊花秋，正此時當闡化猷。懸辨縱橫稱義虎，顯揚曲屈繼禪稠。恢張紫柏門庭煥，句破楞嚴狂見休。不吝廣長無壞舌，分身塵剎喻三周。


師去絕端倪，望東枝向西。樹眉愁盡落，家法治何齊。窣堵霾霜雪，山流斷碧溪。相看天際鶴，來去復雲泥。


記得山頭雨，瀑聲想夜狂。阻晴兼阻客，流日復流香。洗垢絕塵跡，恣情多抑揚。霽開紅綠戰，星埽地天荒。豔世矯春露，松秋操雪霜。朱門閑茗碗，白社逸霞觴。時節菊清品，谷幽蘭獨芳。久懷交澹蕩，聊寫菜根長。


憶余初登戒品年，公作梵音導其前。倏忽春光廿四載，秋聲葉落驚人駭。逝者如斯空歎哉，饒是瞿曇也笑哀。四十九譚無一字，縱橫來去恣遊戲。白椎不說苦空禪，拍手西歸看種蓮。鳧溪波浪如天闊，諸子望師歸莫測。我來遲爇一爐香，為師拈出無生滅。


春雨長新綠，老藤牽古松。林深多異鳥，水淺少游龍。揭目數竿竹，舒懷千里風。誰知此段事，微笑破顏中。


綠凝眉宇短長松，林內新聲林外峰。只道白雲飛去也，看看原在此山中。


本是同鄉兼俗親，緣逢吳國話重新。道為南北多相左，爾我萍交秪個人。


憶昔窮山水，親臨問道原。罷參懸草履，招隱理林園。竹影移無倦，松風操不煩。聚傾胸次積，霜雪老何言。


明州太白名天下，百三十代傳燈亞。唐宋五宗啟法筵，至臨應菴密菴罷。數百年沉法鼓聲，洪鐘一扣群音差。元公司李作金湯，請主師翁辛未夏。棘剪雲開萬象森，千工萬運梁高架。十載叢林一建新，中興濟北宗風化。十二支分派脈洋，百川源海各津梁。我師獨闡禹門寺，繼父揚聲祖亦揚。時陷干戈隔雲水，彈指座中祛虎狼。鼎革煥然百廢成，看破雲山水陸程。四海禪流雙眼碧，空王殿裏一燈明。秋風秋雨灑秋香，清波上不泛慈航。荊溪東瀉聲悲落，月冷千峰草木傷。及子延孫未了事，誰堪振翼鳴翱翔？都緣祖父光餘廕，何不傾心向影堂？


細雨瀝秋聲，佳期話客情。泛流新水濁，憑岸得風清。相識亦從此，知心誰共評？天涯逢邂逅，惜去意何傾？


一葉知時往，飛林不見多。花香經雨謝，草色漸風磨。祖父法幢海，弟兄情義河。流清亙古潔，豈與濁成波？


不覺箭催時又改，惟餘滄海共山高。林間茆屋英雄隱，石上松陰處士操。夏日冰生成節祭，秋風浪湧往徒勞。凋殘葉落霜塗地，萬籟聲消何處號？


幾回深想敬亭登，何日風帆入宛陵？畫壁圖真千百個，同呼名姓識高僧敬亭昔黃檗客寓裴相國見壁上畫聖僧真引問師云云即此。


七月秋風猶帶熱，路行車馬漫停歇。白蘋翻浪魚鱗輥，楊柳疏陰蛛網結。何事獨行不惜身，葦波履險沖符節。因時僧聚禹門多，固爾慇懃打供切。楖栗龍游去百川，草鞋虎猛離群穴。逢人謾乞一文錢，開口須饒三寸舌。賺得襄陽龐老禪，傾家財施真豪傑。君不見：懶融日日走丹陽，三十年來名始揚。朝去暮回力不折，身心堅似一條鐵。遺風籍載牛山頭，道德名標千古碣。子緣生楚黃麻人，楚稱黃麻才氣神。難近難親終不易，為人為己要經綸。打東家，罵西鄰，驅耕奪食捉麒麟。捉得麒麟徑莫輟，踏破千溪萬嶺月。一回直入寶山家，傾倉倒廩不須說。清風滿載日，歸來恣爾師。顏歡相悅三拳肋，下還一把虎鬚捋，此是超群獅子訣。


龍池絕頂玉陽臺，須自親登到一回。舉似霎溪資福老，句中兼致正中來。


龍池數載不辭勞，贏得清秋眼界高。此際黃花香欲吐，送君含笑節前操。


徑入張公洞，玲瓏醉客心。怪神工不易，奇巧步難尋。靈竅通天日，鬼形奪地陰。擬窮沿底路，前去峽猶深


多年聲跡磬山隈，今日親臨到此來。塔立乾峰新海會，寒香獨秀一枝梅。


一輪皎潔淨無瑕，猶較春燈光更奢。珍重管絃延醉客，莫教眼底妄生花。


風蕩雲霞盡息機，中庭孰與是成非。竹林高士何相習，獨許淵明醉著衣。


一枝雪裏香寒徹，雙雀啼眠意若何？設使春風搖弄影，莫教離此別投窠。


亂疊千峰雲外出，一庭風月向溪流。相看坐對青林下，不計前朝王與侯。


峰立聳霄漢，煙堆殿宇新。山靈多古洞，石潤少飛塵。羽士承仙脈，玄宮集蚤春。浪傳童子去，丹灶尚遺真。溧陽方山普陀寺影堂集


一山特起萬山朝，山洞龍藏雲外飄。變化神奇看掣電，應時風雨及抽條。


象屏峰擁碧雲霄，寶帶垂空落鳳毛。羅列谿聲長廣舌，梵音嘹嚦捲松濤。


靈傑山川發秀奇，天星形落鳳皇池。茂林深注長流水，月照清波綠染眉。


萬里馱經白馬功，身堅石馬歷秋冬。名稱兩立歸僧寺，石跡堆衝馬化龍。


派遠流清調御泉，涵空印月徹深淵。滋生萬物成佳品，縱爾調羹必用先。


峨嵋山上普賢來，信步移方向此臺。落地雲開菩薩面，放光石炤象王回嵋山有放光石。


紫竹林中身應多，善財雲裡唱玄歌。不知音韻誰家曲，到處聞聲向普陀。


清涼石上白雲封，獅子遊行不見蹤。哮吼之時群腦裂，文殊冷笑漫扶笻。


象屏峰湧金陵浪，紫竹林開小普陀。石馬衝明空界月，青龍洞古碧岩阿。鳳皇池影天花落，調御泉香六味和。殊勝清涼石上立，普賢臺望遠來波。


影孤雲鶴過谿山，為愛林泉玉筍班。偶筆不堪成俚句，承箋獎諭啟柴關。青松皓月高崗上，白日風塵滿世間。若也信歸灰劫事，好偷忙裏話生閒。


春日遊行過別峰，歸來燈火夜初紅。入門把手面生澀，道字傾聲音已通。彼此相看霜雪裡，大家疑似夢場中。掀翻祖窟當年事，漫話滄桑鬢不同。


忘年共半百，彈指晤三春。太白參同普，淳溪道義親。水流天際月，風落樹頭塵。湖海一瓢飲，幽居日又新。


麥秋五日卻生渠，浪跡天涯半百余。心外有身堪算數，杯中無物可躊躕。笑談麈尾憑拈弄，輕薄狂言自剪除。洗缽江湖隨挂搭，杖頭風月聽吾祛。


林無顏色可當時，三月遊亭罷酒卮。古寺蒼茫龍虎柏古柏二株名龍虎，僧堂冷落祖師眉。新荷出水簪雲濕，老樹凌空操雪姿。塔上鐸鳴呼客語，聚談霄漢眼高窺。


初夏入新熱，花陰臥短墻。一枝情不倦，蓋覆草頭香。


長虹穿水面，鳳眼逆流窺。兩岸波濤靜，平帆去不危。襟湖通宛道，負郭接京師。任重頻來往，樓臺引月隨。


結草向平原，龍蟠眾目喧。花香塗覺地，果熟布祗園。萬頃煙波集，千林樹木繁。開窗明四野，紅日湧當軒。


師真高掛月明中，三載慇勤事已終。鳥謝春林香滿地，猿啼殘雪歲寒風。追思不教全無改，較後誰行半折衷。捲卻簾吹燈下火，虛堂日落影凌空。


師之去世舟無住，皆因師後事所累。舟豈無能向遠行，見語嘈嘈忍將避。師在光中鑑亦清，寧有祖道屬人治。半年一年存與亡，兩次三翻事不易。若彼若此有嫌疑，門墻角立何名位？寒心三反入龍池，仰面捫聲吞熱淚。欲訴於師未及聞，猶將今古評公議。百丈典型千古持，豈向禹門一旦棄？聽說斯語眾顏怡，故從繼舉承遴次。既托于兄事周旋，豈不傾誠全仁義？思子於父觀其行，固假方山展終始。就此室中縣師真，聊表一點喪心志。陳芹供水作清饗，日焚夜火恭如侍。雖未緝御樹法幢，靈光虛運空不墜。循環交際秋幾經，屈指師今三周忌。禮師真前告作辭，乞師昭格鑑舟意。欲負師真別此間，馨香再播他方地。暫隨雲翼寄空林，若得深棲重興記。


味道參風歷有年，歸菴傍水近親田。春花夏麥秋黃稻，正好安閒看雪天。


憶昔看林落，年來廿四秋。世移疏見闊，情慊澹交遊。瘦影春聲拂，幽香谷口流。惟憑持此意，寄語別山頭。


昔年問寺僧，悲感復何興。棘草逢春剪，金沙聚日增。願深功業就，持重道愜弘。載帛千秋事，誰將名共登？


爾聲于類亦非雅，何以喜其秋露吟？若使夜深聽仔細，悲悲切切語寒心。

