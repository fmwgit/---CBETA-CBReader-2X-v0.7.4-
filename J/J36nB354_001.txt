嘉興大藏經（新文豐版）數位版, No. B354 錦屏破石卓禪師雜著


出欄群牧童兒犢。蹶矣酣兮無箇亍。快爽風雲得自由。蹋翻水月何拘牿。平洋細艸任齁鼾。峻險穿蘿那礙慾。分付山河隨去來。莫教錯認鞭頭毒。


韶華幾度渾忘過。寂寞其如客路多。爆竹有聲難作夢。鄉心無曲不成歌。漫添宿火頻催韻。應惜浮生急似梭。雲水相從今夜坐。但饒舌處總禪那。


行腳那論溼與乾。毿雲衲破江寒。杖懸孤月光非淡。星射滄波影未殘。小鳥浪鳴催曙色。芒鞋信步踐芝蘭。隔堤何處聞鐘響。疑是漁翁下釣磐。


瓢囊溼也又還乾。頓脫塵襟那畏寒。石上苔封凝露滑。樓頭漏盡鼓聲殘。慢雲捲暗猶瞻月。裛露聞香定是蘭。珍重奚童須著眼。莫教容易過龍磐。


頻看紅葉故憑欄。敲碎風聲竹萬竿。疊嶂奇雲忙過壁。輕舫持釣下前灘。空山幾點苔痕淡。小閣半窗松影寒。此際誰回函蓋煖。離離蕭瑟侵詩壇。


麗矣輝煌特地周。崇隆殿閣接雲浮。岑峰翠瑣瓊窗碧。老幹深巢野鶴悠。欹枕梵音鳴貝闕。遶垣疏磬帶清秋。酬恩故效華封祝。士女歌呼樂未休。


閒邀勝友步飛泉。四壁玲瓏靜悄然。石鼓輕敲灘水外。玉盤端的織機前。靈龜莫是煙霞客。鐵鶴無非古洞仙。曲澗桃花遊子意。長歌猶待月明旋。


煮泉邀月詠胡笳。遠寺敲鐘接晚霞。揮麈無心于萬壑。拈花有意在三巴。葛藤爛打翻新案。石火能炊別是家。此夜鬚眉雖共慰。應知腦後廓生涯。


棠蔭謳歌戴所遺。荒城蕭寺賴君支。洋洋聲重三千價。歷歷民懷萬里思。金馬度雲嘶晚泊。錫泉坐月訂先期。萍蹤奚以酬清況。但把重岩作玉碑。


節至疏籬菊已開。悠然靜對且徘徊。今朝休問陶公令。昔日曾誇蘇子來。座上呼童供熟果。谿邊任客洗浮盃。就中撥轉勞生曲。不向烘爐煨死灰。


西擲東拋骨董禪。即今有調不成聯。風前聲響無非色。腳底毛寒別是天。愁對殘燈歌短曲。懷從故國語新篇。只因一夜空階雨。滴碎芭蕉夢未圓。


閒來拈韻亦枯禪。句在臨機格外聯。錯落珠璣連碧海。淋漓翰墨點青天。寒窗疊擁雲千樹。覿面相呈景一篇。嬴得枝棲山水趣。甘貧惟自任方圓。


窮源何處發。歷歷為誰鳴。繹絡非無韻。依稀若有情。乍聞知耳靜。久對覺神清。徙倚長松下。頻敲句不停。

