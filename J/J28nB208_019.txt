嘉興大藏經（新文豐版）數位版, No. B208 古雪哲禪師語錄


北窗高臥獨知微。敝衲曾勝玉帶圍。華滿園林渾不戀。鷗閒湖岸竟忘機。青青五柳今猶在。落落雙蘇世所稀。峰頂鼓鐘聲未寂。隔江招手幸無違。


寶域重開已六秋。文星時映碧谿頭。霜隨玉輦飛寒谷。月逐銀鉤上翠樓。一帶乍留千古頌。四言雄鎮萬峰幽。仁風自此披泉石。鐘鼓謳歌並未休。


自顧一身輕。任此天下重。掌握有樞機。縱橫皆玅用。為我豎法幢。幾載切寐夢。一旦獲楩楠。可梁亦可棟。因知雪中書。奇讖今始中。誰云泉石幽。不與廊廟共。試看補袞手。摘取曇華供。我有沒絃琴。遲君同撫弄。


六六峰談最上禪。奇松怪石總三玄。一枝秀出新安迥。四面光浮古殿穿。雲海倒傾機未活。桂輪全落見初圜。知君已得先師意。千里何嘗有二天。


汾社六兄弟。唯君最逸群。君先鳴海嶠。我獨臥江雲。柏老蒼枝折。霜寒紅葉分。玲瓏末後句。千里孰親聞。


長空為座水為琴。廿載頻宣石磬音。兩浙忽沉天際月。千峰猿鳥亦傷心。


先師金錫下西湖。曾見吾兄捋虎鬚。往事不堪嗟逝水。克家喜有鳳麟徒。


梨華兩度笑春風。客路迢迢窮未窮。好把善財參遍旬。歸來說與曼殊翁。


撥草遙尋世外師。翠微推倒更由誰。祖關未透沉空有。玄旨才明越即離。幾樹丹楓霜月裏。一聲牧笛朔風時。袖中無數如椽筆。佳景何妨次第題。


剪盡人間爛葛藤。翛然塵外儼如僧。木天署已傳心學。金粟堂期續祖燈。聲色見聞同水月。鹽梅舟楫亦宗乘。芒鞋頭戴知音者。斬卻狸奴似不曾。


不借東君力。通紅夜夜閒。一心唯向上。數朵絕纖埃。蜂蝶飛難近。冰霜凍莫摧。昏衢曾照徹。續燄待誰來。


五老殷勤留不住。衝炎特特到西山。行藏已自超儕輩。真贗何煩更照顏。桂萼漸敷秋色裏。鴈行遙唳水聲間。報恩定有驚人句。一棹姑蘇勿更還。


萬仞峰頭自活薶。世心冷落久如灰。雪迷樵逕人難到。雲鎖蘿扉晝不開。夜靜但聞鳴瓦缶。春深未見響晴雷。應思南澗當年囑。曳杖乘時破碧苔。


不懼彌空雪。軒車自遠迎。地幽新插草。寺古舊知名。春色凝槐李。湖光映塔城。回機如透徹。法法演無生。


春風為箭月為弓。幾度穿雲射碧空。猿鳥謾驚神臂遠。象龍應識祖機雄。鞏從峭處蒼煙斷。石向虛中活路通。扶杖卻慚登猊座。千年公案話無窮。


古澗源深處。濤聲雜鼓鐘。峰迎天外錫。潭育法中龍。慕慚先哲。引宗愧短笻。再來如有約。春到草茸茸。


兩姑如畫峙西南。遙對空王默默參。玉麈豎來成第二。璃盃未舉見前三。池深蝦蟹眠初穩。春暖鷗鳧翥亦堪。信宿卻煩開丈室。閒談誰信是玄談。


吾道原無諍。波旬影射空。嵯峨瞻玉殿。寂寞憶金峰。關密人難度。年深草自封。聊將摩詰默。為子會殊宗。


水中月影樹頭雲。印現無心合又分。日暮不須投古寺。焚香下榻有蕭君。


敵樓無戶塞無墻。絡繹寅昏有巨商。閩嶠月同章水月。諸方何苦話關防。


驟雨狂風報綠林。誰知盡起自家心。欲令萬戶常安枕。斬取心頭殺盜淫。


鶴影雲蹤廿六年。今朝始飲故鄉泉。雜華已沐如膏雨。一瓣誰先綻曉煙。


蘭若將圮盡。猶存一箇僧。雨多侵佛頂。星朗代禪燈。蕭笠誰重覆。香臺我獨登。杭川春正好。休負古龍興。


三條瀑布遙空落。一曲深潭浸碧天。夜靜龍吟歌梵唄。應知此地即祇園。


千指同商茗一盃。碧池特地為誰開。殺機斷盡生機活。今古無煩問劫灰。


麤麤細細石雖多。何處林巒易出坡。盡道東岡歸路邇。宜舁宜載亦宜拖。


峰頭樵逕曲彎彎。巨石如何運得還。斫盡樹根刪盡棘。從教驀直到家山。


木船撐出碧峰尖。老大如磐亦可兼。莫謂下坡先放意。纜頭牢捉始安恬。


石頭須是善安排。鍛鍊無勞倩女媧。應手得心稱大匠。誰知不在吉陽街。


水浸無傷是石頭。緣何徹底用松楸。須知合抱偏多力。一橛長樁百不愁。


石一層兮土一層。層層高築似崚嶒。逐羶細蟻無容穴。千古如山更不崩。


頑泥難掘更難傾。黏著如膠不易平。鋤到月沉猶未歇。大家燒竹照深更。


不須別澗引寒泉。鋤得深時水自涓。門外一泓常湛湛。錦鱗從此見堯天。


萬物榮枯各有時。柴桑門外獨垂垂。秋風黃葉蕭疏下。隄畔新栽三五枝。


白侵雙樹後。陵谷幾回遷。舊隱叢新竹。空林鎖暮煙。法言猶在耳。寶月映何天。翻憶古靈事。傷心淚滿川。


一林紅葉醉秋霜。祖塔凌空愈有光。須信本來無縫罅。不煩特地問南陽。


千里迎予意最濃。黃華白髮間秋風。歸來巖上華仍發。不見當年白髮翁。


干城梵苑經三世。召我洪都歷五秋。誰意法雷初震地。文星先墜百華樓。


萬仞碧崔嵬。紫雲復如蓋。豈啻一枝橫。法雨已滂沛。


團圞在峰尖。四海同珍重。除卻曾家郎。是誰解拈用。


湖碧天亦碧。天高湖更高。源頭如自委。遍界鼓洪濤。


十千天上客。知恩謝流水。解興同體悲。天華來未已。


生長祇園東。皮膚常脫落。葉葉與枝枝。盡是慳貪藥。


杲日麗中天。芙蕖香正吐。開合自有時。爛泥豈能汙。


高閣倚雲端。是我脫白處。試問貫華人。笑聲何處去。


殷勤祀二僊。何如參一味。棒下自知歸。滿室芝蘭氣。


桃華浪潑天。燒尾知幾幾。至今橋上春。歲歲催蛇虺。


水泄不通處。金釵一放行。未透此關者。徒聞雪浪聲


玄關親拶透。白簡亦慵拈。漳水今何似。烽煙幾度炎。榕聲猶颯颯。嶽勢尚鑯鑯。受得先師衲。紅塵應不黏。


重遊映雪地。萬籟奏洪鐘。弔古頻揮淚。傷心祇築胸。華開經幾度。葉落又陰濃。誰謂寒巖裏。新聞濟上宗。


我昔棄塵氛。片雲出幽谷。道情高且深。豈知有骨肉。孤身萬里遊。參遍名尊宿。何期紹祖燈。出辭成語錄。皓首歸故鄉。乾坤幾反覆。猶喜麥秀中。再見吾家叔。屈指廿六秋。流光何太速。握手話平生。淚珠傾幾斛。誰謂尚義堂。書聲成斷續。定有鳳麟兒。倔起光吾族。人生一夢耳。隆替何足恤。所貴道眼明。不為夢境束。髮短固非僧。鬚長豈是俗。覷透未生前。清光常溢目。


最是傷心處。同胞祇二人。髮鬚予早斷。骸骨汝先窀。已覺彭殤夢。誰將祠陳。鶺鴒原上雨。點點淚痕新。


爾我而今是佛兒。應知慧命若懸絲。當陽見得親親面。始可還鄉展孝思。


慣同石女話三玄。病後俱忘五味禪。何意秋風正蕭索。一天春色上巖巔。


仰山古精藍。勝概甲兩府。樵川與潭陽。不過數百武。友公來豫章。堂堂一代祖。師號降九重。佛日光寰宇。闃然三百秋。宗風竟埽土。紺殿長青苔。道俗不忍睹。鄰封七苾芻。請我聲法鼓。正值伏暑天。畏日如畏虎。何當枉高駕。夾脊汗如雨。慚愧老病夫。不足追前古。


屈曲松枝已向東。從今好作住山翁。才疏應世偏多舛。識陋交人慣不通。石室有床堪寄夢。藤條無力懶敲空。情高最是西江月。千里遙遙到谷中。


百億閻浮露一丸。誰能留作久長看。片雲出岫情無著。倦鳥歸巢興已闌。黃獨既移薶糞火。徵書何事上層巒。休將千尺崖邊寺。勞我雙眉日夜攢。


弘釋弘儒是瑋琦。榴華多發向南枝。廟廊未布如膏雨。忉利先尋話月師。恩大君親圖必報。道存性命貴無為。池蛙聒聒薰風裏。撞破乾坤更有誰。


芳聯奕葉是南禪。法窟幽深豈浪傳。路隔吾鄉才咫尺。僧能合戶可容千。猿因無鎖攀危樹。鷗為忘機入暮煙。慚愧寶公曾噉鴿。兒孫今古學風顛。


喪盡偷心始契禪。心空正好續單傳。果能實實行分寸。豈在叨叨語萬千。豹背久披蒼嶺霧。鳳毛應拂碧池煙。柳條已朿東風骨。莫遣春來又放顛。


青杉四面鬱童童。何代嵯峨闢梵宮。僊谷喚雲迷宿鳥。杜谿將水送潛龍。炎氛盡處清涼至。皓魄升時暗相空。坐對知音追往事。萬千惆悵付薰風。


十里迎將鼓樂揚。彩旗蔽日太輝煌。自慚陋質非生佛。何事氤氳滿路香。


鬚髮雖遺道不遺。道存儒釋總堪師。錦標翌日如親奪。記取榴華爛熳時。


在家欲問做工夫。不必疑他狗子無。但得世情生鐵冷。自然與道密相符。


七歲羅千丈藤。雪山雖近豈能登。試看萬乘俱捐者。寵辱渾忘百念冰。


何故前身一道人。再來便現宰官身。須知悲願原無盡。五葉華開萬古春。


細樂鏗鏘特特招。輦輿薄暮到山椒。寒松瘦石凄其甚。一旦春風破寂寥。


燕水沈沈冢宰衙。銓衡聖代玉無瑕。道人本自超塵累。鏡裏何妨一現華。


行業文才蓋一鄉。滿庭多士盡琳琅。樓邊茂艸何須慨。試看秋風桂子香。


戶外嵬峨擁翠屏。朝朝說法有誰聽。缾鵝呼出金魚帶。萬里扶搖起北溟。


新斑兩序立叢林。玉樹森森遠近欽。他日股肱天子室。須知不異此時心。


流水谿橋尚宛然。不知金錫去何天。佛頭再整蕭公笠。金鴨應浮卍字煙。


菴離天曆一牛鳴。童稚時聞念佛聲。割愛為僧今老大。始知活佛亦虛名。


萬仞崖頭話祖關。谿聲日夕響潺潺。已叢古木填深壑。應剪餘枝迓遠山。老屋數椽仍未老。閒僧何歲得清閒。但將身世同雲鶴。普濟人間信不艱。


雲收萬壑雨初霽。無數奇峰呈遠翠。策杖探奇過別峰。割耳茅深如劍利。茅深路僻杉松老。綠樹亂鶯啼未了。疑是桃源古洞天。一聲金磬千林杳。林間何代佛來菴。菴裏龐眉七十三。馥馥香煙迎道左。活似空生下碧巖。到來卻問空生話。何事小菴名獨大。空生相對默無言。不覺西峰日又夜。緬想吾鄉老雪峰。聲光籍籍怒雷轟。莫問莖茅曾插未。杖藜到處是禪叢。五湖今古仰芳躅。盡道嵯峨唯象骨。誰識高陽有雪峰。不輥木毬惟種穀。種穀栽田也不差。琛公白璧本無瑕。若非九到三參後。未免狂心亂似麻。


儒師孔孟釋瞿曇。萬論千經共指南。言行但能同白璧。不須遙向百城參。


根本如何得不迷。直須悟徹未生時。夜深燒佛眉鬚落。祇恐顏曾亦弗知。


擬議固非玅。無思未入玄。豁開情理障。便是士夫禪。霆震知龍躍。燈明任客傳。龐公忻再睹。父子上峰巔。名場招不去。拉友探三玄。香浣盆中佛。荷翻水面禪。已聞無說說。應達不傳傳。何意東林社。新移向此巔。


雕梁畫棟已成塵。猶喜還鄉見故人。記得芸窗同舞勺。那堪霜鬢又新新。


君學儒兮我學禪。丈夫志氣各沖天。誰知儒釋元無二。一念回機道自圜。


虎谿何似建谿深。荷葉蓮華總被沈。格外宗風親指出。群賢中幸有知音。


郭外寥寥秋氣高。玄機試扣野方袍。須知鴈塔題名日。獨許英雄跨巨鼇。


元為萬善長。可將亦可相。隨處力行之。佛光生頂上。


對奕且能平禍亂。談禪灼可定邦家。東谿源遠東山峻。應作塵中優缽華。


偶因避地過龍沙。數筆青山便作家。誰謂有家偏有累。真人無位自無差。


和尚闍黎太斬新。亮公從此墮紅塵。可憐洞淺難藏月。收取餘光貯八閩。


明月湖邊冒暑迎。海棠初發恰新晴。如今老大成枮木。八面春風吹不生。


不契蕭梁已折蘆。何妨依樣畫胡盧。石幢幸有田園在。戴月披星且種圃。


叢林何幸得蕭曹。隴蜀重重望倍高。詎意石獅關更密。爪牙鋒利付猿猱。


龜毛兔角本無根。杖拂誰知絕點痕。歷遍恒沙何處覓。目連鶖子亦昏昏。


建州到後又汀州。贏得骯髒滿肚愁。鳥道羊腸都蹋遍。豈知公案未嘗酬。


如意何嘗被賊偷。打開直袋任君搜。搜來搜去渾無物。笑殺山中老賊牛。


黃巖山下奪衣時。四品將軍兩度癡。何似缽盂搖不動。一機搴盡五方旗。


獨腳蜘蛛夜渡江。自由句子信無雙。十年又長通身腳。辜負圜翁血一腔。


拔起何巍巍。群峰皆末裔。白雲蕩清風。涌出青螺髻。


我來破天荒。君來為何事。天外獨昂頭。共話祖師意。


石室自虛通。應真頻來此。不是事閒遊。同開新窣堵。


無情且解空。磊落雲端立。擾擾塵中人。胡乃不如石。


壁立萬仞處。坦然可疊膝。天華落未休。空生豈能識。


一蓋獨凌空。萬松立其下。是誰親手栽。臨濟钁頭大。


半田獨露身。洋底深藏六。卦兆太分明。孫臏卒難卜。


澄澄不見底。知有老龍踞。黑霧勃然興。兒孫從此去。


石臺近月邊。夜闌常獨步。長嘯兩三聲。盡是驚人句。


螺峰去紫雲。一百二十里。亭上曠觀時。不隔些些子。


同聲同氣且同陳。知是靈山一會人。選佛選官無別意。大家垂手度迷津。


螺髻峰巔古道場。松寒石冷憶龜洋。千城喜有新龐在。秋晚猶聞桂子香。


爝火慚分太白燈。輝光祖域恨無能。十年海內三移座。繼起還須萬里鵬。


尋將勝地刱浮圖。蹋遍層巒探有無。莫謂牛眠皆可用。也須子細問青鳥。


無陰陽地最為靈。現在人前若箇惺。今日杖頭親指出。免教南北更伶俜。


玅穴天然不可移。高低形勢貴相宜。定南鍼上分休咎。毫髮無差應在茲。


壙中不著臭皮鞋。掘得深時好活薶。土既爛然呈五色。百千舍利任安排。


平日硜硜頗有聲。不因鎚鑿豈能成。拼將有縫同無縫。始信良工手眼精。


衰草寒煙翳古窯。陶師去後久寥寥。而今再發連天燄。鍊得泥團片片牢。


磚鱗鱗並石鱗鱗。聳出雲端樣斬新。絕頂一鑯今已合。不知誰見塔中人。


痛鞭勤禮總成空。憎愛雙亡是普同。狹小一門親拶入。髑髏無復暴荒叢。


竹鞭能與塔為讎。縱使森森亦勿留。栽得一株無影樹。直教千古蔭神州。


塔前小搆屋三間。細艸纔生即便刪。刪盡艸根埽盡葉。雨華巖畔客初還。


尋山問水到東谿。絕頂登來萬岫低。此地既堪為佛地。黃金自古賤如泥。


滿頭雪髮倒毿。為法殷勤請再三。送我登山休更去。山中要箇活伽藍。


鐘鼓轟轟二十年。與誰共話祖師禪。信知時節難移易。白菊香飄九月天。


十丈珊瑚一鐵鎚。生前誰解覓便宜。還他須達能先覺。萬古堪為長者師。


我亦身心嬾似牛。項邊犁耙久思休。可憐未了多生債。又被芒繩抴鼻頭。


招提任重最難肩。燄續芳聯賴後賢。欲得十方同選佛。佛門規訓貴先傳。


革盡東堂獘自除。十金難合古賢書。雪山瘦骨如柴橛。豈是王宮庫藏虛。


七十七年精進幢。紅塵堆裏信無雙。西江吸得乾乾淨。誰謂翁翁不姓龐。


問君何處是真家。一語投機儘可誇。大地果然無寸土。不妨隨處立生涯。


兒既賢兮孫又賢。芳垂奕葉自綿綿。不須更為兒孫計。好向蒲團息萬緣。


千里閩山不易行。況當天際正飛霽。吳宮已絕洪崖夢。何事三回五度迎。


送送又送送。情高山未崇。論心秋夜月。話別桂華風。浪發章江遠。雲行閩嶺通。禪機如大徹。千里見群公。


歸歟才歎罷。忽忽又三秋。夢挂夷山洞。形疲章水舟。不緣孤鴈遠。敢卻二蘇留。預訂蓮華漏。相將破積愁。


定力難驅障。虛名胡足崇。葵傾雖向日。鶴野又隨風。跪跪欲留住。行行似不通。木樨香再發。預訂向明公。薔薇開幾度。山勢自來崇。梅傲羅浮雪。蓮披白社風。入磚胡足羨。一貫等閒通。誰謂楓宸遠。重看夢謝公。儒釋原同道。何妨兩並崇。立殘熊耳雪。笑拂舞雩風。巷陋人偏樂。蘭幽香自通。懸知千里外。相憶有明公。


書詩疊疊再三留。衛法風高豈易儔。梁枕固空塵界夢。芒鞋偏與腳為讎。鉤頭綸線何難卷。句裏陽春未可酬。青嶂肯來貽玉帶。擬將敝衲換輕裘。


白社誰開峽水西。庭前古柏與天齊。鴻儒已自聯鑣入。凡鳥何煩對戶題。鐘為覺人聲漸遠。月因破暗影常低。芸窗信宿添新夢。夢到羊腸路亦夷。


傑閣清輝尚儼然。白鷗秋水自相便。豈徒千里懷明德。共快西江皓月圜。


三界都盧一幻菴。誰分東北與西南。欲開界內人天眼。須是薶頭自飽參。


洞口危橋鎖亂流。好山無數迓扁舟。桃開四季華如醉。霜落千林樹不秋。壁峭尚留司馬韻。泉清疑自武陵浮。何年駐錫深源裏。一把茅將萬念休。


何年一杖到長汀。古佛依然長老形。贈以之中人不識。峨峨玉殿振金鈴。


百折盤空嶺路長。馬蹄牛跡太忙忙。隘邊萬樹松風發。又送寒雲出故鄉。


千峰突兀。萬境寂然。寒氣蕭疏。凍雲縹緲。一出六出兮飄飄。三片兩片兮皎皎。牧童樵子皆斂其衽兮徬徨。飛禽走獸不聞其聲兮遯藏唯白。山之獅子乃獨露而堂堂。卓然踞地兮骨髓皮膚渾一色。有時返擲兮乾坤海嶽皆平沈。雙眼兮日月之麗天。片舌兮劍刃之當前。縱牙爪之斑斑。逞風流而孰先。威而不猛。坐而若眠。其裏兮一味冷冰冰。識情心意俱烏有。其表兮觸處淨光輝。萬象森羅不可偶。雖玉碗銀盆之潔潔兮未足方其姿。或白雲明月之悠悠兮庶幾可為友。握內毬尚未拋。項下鈴誰敢取。朴素兮若愚。約訥兮自守。豈大音之希聲。固默默而緘口。抑待時之將至兮乃奮怒而哮吼。師兮師兮天下之望。子兮長且久。胡不將兒而出堀。大震洪音高蹋蹴。直使四海五湖見之聞之皆徹骨。


上灘歌。歌為何。灘高水急木難拖。岸邊行不得。河中石又多。進半尺。退一丈。怒浪驚濤千萬狀。雙手牢將纜子牽。進兮退兮曾不放。黯淡灘。三峽水。飛流直在半天裏。扁舟蕩漾疾如梭。何似此灘高莫擬。灘既高。河又曲。七曲八曲蛇伸縮。龍舒橋上小橋西。塔影參差遙在目。塔南面。是招賢。古廟也堪暫息肩。可憐打盡閒之遶。依舊離披在塔前。日已高。水正熱。炙得肌膚片片裂。皮膚脫落兩三層。笑殺飛龍成跛鱉。細思量。未是苦。苦中有樂人難睹。此身不為法劬勞。浪死虛生復何補。學道人。如抴木。逆水灘頭休觳觫。忘疲直上萬重灘。毫端頓現黃金屋。


勸獵人。休打獵。禽獸與人原不別。祇為昏迷造業多。戴角披毛藏洞穴。形骸雖異性還同。怕死貪生心更怯。千澗冰。萬山雪。打溼羽毛寒凜冽。飢寒無耐出林行。獵犬一聲逃不徹。那知誤入網羅中。百棒千椎椎到絕。氣雖絕。憾未絕。冤冤相報何時歇。謾言他劣爾剛彊。有時他彊爾卻劣。狹路逢時躲不開。方悔從前錯打獵。勸獵人。休打獵。打獵能招地獄業。地獄中苦百千般。盡是人間業報攝。人間添得口頭肥。獄中受苦無窮劫。或剝皮。或拔舌。或薄批。或細切。鐵蛇銅狗相咀嚙。從朝至暮暮至朝。死而復生生又滅。閻羅老子不容情。牛頭獄卒心如鐵。莫怪他。自作業。業鏡臺前皎如月。殺一槍兮還一槍。剟一剟兮還一剟。自作自受自辛酸。悔殺當年錯打獵。勸獵人。休打獵。百歲光陰如電摰。口腹無猒莫恣貪。貨財有命休爭竊。一氣不來萬事空。贏得通身冤債結。要解結。休打獵。要長壽。休打獵。要富饒。休打獵。要子孫。休打獵。要得人身休打獵。打獵能招貧。夭子孫絕人身滅。滅卻人身異類中。為狼為虎為龜鱉。受他烹宰痛難禁。始悔前生錯打獵。獵人獵人聽吾說。山僧不是閒饒舌。快把網羅裂。弓箭折。回頭自射自打還自獵。直教曠劫生死無明煩惱當下歇。

