嘉興大藏經（新文豐版）數位版, No. B387 古宿尊禪師語錄


毒中黃龍已有年深潛頭角但裝憨丹霞一見重挑撥始露風規起世賢


萬人叢裡奪高標鐵額銅頭吐舌睄一柄太阿親囑付衝園破敵任稱豪


昂昂氣宇世無如眼正心高志最孤不與諸方同榜樣偷天換日誑豪徒


無皮鼓子寄君韜莫當尋常歌舞鞠秘待風雲時聚會始堪揭搕動英豪


蹋到玄關自不欺始荷大任莫遲遲恒將惠澤消時獘祖佛皆稱信有之


洞山滯貨麻三斤代賣之端貴子勤四海英靈咸赴販更增聲價嚇時聞


道大江西馬簸箕誠堪負荷我家私欲將苦海群靈度鼓棹揚帆莫待遲


姑射山前白額虎爪牙素不亂開張威獰但得隨機露狐兔紛紛自隱藏


久經行陣老英才諱影韜光養聖胎斷送不辭分化令法幢隨處任支開


自將赤幟樹紅溝獻款忻先到斗幬對眾一言親印可風光何止遍閻浮


棒喝交加絕覆藏幾經痛辱面承當了知怨恨根由大從向諸方漫舉揚

