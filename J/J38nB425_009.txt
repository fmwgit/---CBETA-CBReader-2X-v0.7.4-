嘉興大藏經（新文豐版）數位版, No. B425 即非禪師全錄


熱瞞七佛教壞善財被人看破藏身五臺倒跨金毛子天上戲毬來


截斷維摩舌頭鈍置迦葉槌楗跨金毛遊戲十方原不離靈山會上


我真文殊非文殊按下獅子如騎驢大智深達法源底南無過去七佛師


通身是劍通身佛身不可持弒何物一毛頭上億金毛吼破虛空芳艸綠


若也著色相空花猶未除一切心清淨是真見文殊


佛口化生華嚴長子行高於山願多於雨毛頭迸出白象王億蘇彌盧在裏許


以理印行珠圓玉皦經卷不大微塵不小二千缾瀉酬何長咳嗽一聲答已了


何疏普眼何親善財被人檢點峨嵋活埋依然藏不得騎象舞三臺


謂是菩薩身執相總徒然不捨眾生行是名供普賢


大千為榻臥維摩病與眾生不較多三萬二千都拱手瞿曇亦不奈伊何


獨臥毘耶城目中無聖人一柄龜毛拂掃空諸法塵


稽首過去正法明聲色堆頭觀世音擬對君王親說法一毫頭上現全身


百千手眼一毫頭個個須開頂上眸覷破自他無相相鐵船沒底也教浮


身似泰山盤石安中流砥柱截狂瀾海潮音裏宮商別眼聽是名清淨觀


鸚鵡能說法軍持解知音寒岩觀自在滄海無邊身大哉慈悲父處處度迷津


三十二應如鏡現形不留朕跡豈涉途程婆心生鐵鑄南無正法明


眼聽雷鳴耳觀電爛聲色堆頭突出手眼慈悲如水月淨穢皆赴感


凡夫色礙二乘聲礙耳觀眼聽渾無物是則名為觀自在


一月現眾水圓明清淨觀大悲千手眼攝在一毫端有意描不成無心畫卻像欲求出世身不離世間相讚歎無量壽現此無邊身承事皆如意還他大福人一滴杏花雨散為楊柳風善財行腳返笑破福城東無作大悲心切切於救世滿目皆男兒幾箇知母意有求皆如意南無觀世音豁開正法眼隨處現婆心忘卻婆心苦為憐赤子歡滄江明月上托出走珠盤淨缾納大海荷葉載三千慈愍眾生苦無時不現前木人見花鳥石女聽雷鳴返聞聞自性是名觀世音智入無邊身慈應河沙國了無淨穢殊如水涵明月去來無轍跡法說有顯密能救世間苦觀音玅智力鏡含菩薩面鐵鑄老婆心婆心如日月光明耀古今福德男智慧女慧如日德似雨菩提逢春花實並舉解眾生縛還佛祖債一物不為縱橫自在


三十二應十四無畏如月臨川毫力不費


觀無所觀兀坐蒲團三十二應月蘸秋潭


黑白分明卷舒自在頂門隻眼普觀沙界


得大自在證真圓通無剎不現如無邊春


東土導師西方補處踏斷兩條向甚處去


千手千眼自覷不見念念觀音時時出現


滿眼春色滿耳秋聲剎剎塵塵觀世音


古鏡當臺坐斷去來密移一步大地花開立身


不離谿聲山色處處圓通普門長年巖上閒看瀑欲令眾生識本源觀瀑


大悲海裏立生涯千葉蓮花水面栽為度眾生登九品百千手眼一齊開千手千眼


大士端立童子胡跪有求赴感願施無畏


空垂仰蓮佛坐其上補處現前鞠躬合掌


說不以口聽必以角轉此業身以法為樂


毛孔吐香化為薝蔔解五濁穢供一切佛


以信為母以施為子三輪空寂我方與汝


勇猛難羈柔慈可攝一彈指頃超無量劫


感必在我信生汝心心心水月在在觀音


大地魚籃全提不醒一片婆心千江月影


蓮花無染慧劍光燄魔外妖邪莫伺其便


心外無佛佛外無心心佛俱非識取觀音


童子戲鸚鸚戲童子戲為佛事大士不語


大士行道手捧蓮花一塵不染香遍河沙


大士假寐神從口出童子惺惺空中禮足


大慈悲父法王真子不費文錢鬼可役使


我坐爾坐我行爾行機先一著不讓當仁


佛心體空石心體貞惟貞與空不受纖塵


花葉有異根本則同躡承匪力佛身如空


七級浮圖猶如提壺道力殊勝童子曩謨


為渡群流駕葉蓮舟不施櫓棹直到岸頭


足躡龍背遨遊法海猛性能馴真觀自在


竟日抱几回顧不已童子來也何憂何喜


汝有所指說盡道理語默雙忘依然不是


坐優曇花手捧其實非其種類瞻嗅不及


三界有漏一念無為撈得童子日日相隨


身依古柳靜觀自在童子指鸚汝超三界


教外別傳法離文字纔涉思惟落第二義


攜甘露缾遍蘇熱惱難行能行到所不到


貞忘其石幽忘其竹回小向大拗直作曲


陰陽匪涉原從化生不無寶卷焉知錚錚


石頭蠢動皆應得定大士不然禪寂如鏡


渡人自度獨泛蓮舟船頭撥轉海水逆流


曉日東昇光不汝獨昏雨晦冥眉光交燭


惟此真實枝葉自落久臥青山何異鎖骨藏身不密被人摸索具足梵形不假雕琢全木是佛全佛是木救苦尋聲如月赴壑蟻聽以身龍聽以角根根圓通超出五濁佛木假名離真何托返觀遺聞即究竟覺


通身是經誰為觀音春回雪裏花滿千林


彈指裂虛空魔宮皆震動一切自歸正引入蓮花洞


不違昔本誓紅日出西方度盡度不盡南無地藏王


第二門頭開方便各顯神通十八變安禪入定兩尊慈肉眼凡夫覷不見


見思惑斷證阿羅漢向上一路只得一半那一半如何讚形名未兆時看


願大滄溟小心空應器寬渾身在裏許切勿弄泥團


座下老大虫馴伏同廝養正眼忽觀來也是閒伎倆


十八應真阿羅漢俱是靈山記莂儔為應娑竭羅王供各展神通逐浪遊欲把恆河都一吸恐教海底吼泥牛嚫受驪龍珠一顆至今無價莫能酬


出境渡谿渾身水泥不先自度接人無梯有生可覺我執猶迷四相俱空誰證菩提


囊藏大地坐斷古今百千日月流出胸襟


正觀無我定者是誰返觀實相無作思惟


拈起禪尺佛也不識勘驗諸方不留朕蹟


栴檀玅香不煙自熱鼻觀無聞虛空逼塞


義天朗耀隨讀隨空月輪穿海影過無蹤


手內有拂身外無染清淨無瑕拭此一點


裁荷成痕補雲無蹟密下一鍼思慮不及


放卻雙眸接取一足若問春秋盆艸時綠


尊者此卷不著文字為伊不薦展以開示


恆持如意而作佛事一切眾生俱圓種智


手動鈴鳴鐸空音息萬法惟心證波羅密


魚梵清吐聞以眼入一根既返音聞雙寂


以身作觀以手結印咒不言中魔外歸正


一顆摩尼光吞無際引取獰龍缽中遊戲


於菟跳梁尊者善將善機既寂彼惡亦忘


清風在手明月非賒冰心雪質一朵蓮花


諸漏已盡稿木其形不定不亂常寂常惺


道尊德備臘高眉長不起于座應供十方


象王威德世間無應世猶如水底烏彼此無瘡安樂甚何勞傷損好皮膚


耳裏根廛壅幾時疏通幸有小廝兒牙關咬定辭難措癢痛由來當自知


宴坐天雨花空生未作家佛眼覷不見何處攃泥沙


掌示神珠迷者不顧欲落泥中恐成染污待他回心兩手交付一花普春大心獨露


放下藤條不落照用拋卻扇子不作炎涼為甚把住布袋留取作戲逢場


特地分身百億囊灰到處成跡好與三十烏藤趁入銀山鐵壁


布袋拖泥帶水拄杖打雨敲風莫嫌不歸兜率家舍原在途中


佛祖眼睛穿一串穢土淨邦囊半袋虛空背上立乾坤輸我此時都不會


自離兜率天分身入肆廛知音猶未遇在處且隨緣


袋盡大千界依然無一物因我識得汝驢年得成佛


人為兒女癡爾為眾生癡癡心無日了成佛待何時


乾坤常自在日月任他忙布袋都放下大地浚囊藏


知汝厭娑婆相邀出愛河放開三不了把住六波羅


不行而至無為而成布袋放下坐享太平


肚寬似海坐儼如山雙眸秋水春風笑顏


放無量光倒垂隻臂全提眾生阿鞞跋致


圓滿覺智朗然獨存春風一塵半袋乾坤


寬著肚皮放下布袋過現未來於法自在


淨穢收一袋到處生捏怪拋擲百千番展轉無罣礙貪著小兒曹願求各所愛十方八面來空有一齊賽自離兜率宮走遍大千界度盡難度人未還菩薩債當時遇山僧都喚來踏碓約住六門頭一箇不許退然後各賜棒趁入龍華會方知我法王於法得自在


月白紙一色眼與墨俱黑玅義箇中圓了亦不可得


挑出一輪紅撥開一線路補教無縫時心眼一齊露


補不完讀不了趁取山月皎東一句西一鍼滴漏知多少線斷眼空紅輪東曉


千年願住世為度娑婆人日月互相照是師掌上珍


這阿師嬾似傲帝王來也不起佛祖薄而不做謂是豐干耶何異眼中著屑謂非豐干耶依然石邊打坐熱瞞多少人阿誰想得到無端饒舌被人窺破


者箇老豐干機忘心自安晨昏臥猛虎總作石頭看道富德豐菸菟相從頓忘物我如空合空


無字詩誰沒有不妨和你三兩首紙上描來總非真除卻寒山誰敵手


了無清夢落人間嬴得浮生一世間不覺天風來檻外一池秋水動寒山打睡


一條鐵楖栗重如須彌山有人扶得起許伊是同參鼓掌狂吟拍拍是令穢土淨邦竹筒貯盡


狀似癡狂意不顛倒無韻之詩愈讀愈好


一物也無掃箇甚麼呵呵呵拈起何如放倒放不倒一任掃破太虛空銕帚曇花開朵朵


至人無夢入夢三昧度顛倒眾出夢想界夢中拾得覺來空開眼應須作夢會打睡


一卷沒字詩開口便成錯有人和得成許伊超無學


拈起笤帚有用有照冷地看來一場好笑


掃空佛魔不留朕蹟特地全彰剩卻遍吉


元無點塵掃個甚麼拂落空花為結實果


相逢無半面千里有知音笑破寒山口難描拾得心


理寂事也寂心空境亦空無夢亦無想坐斷主人翁忽遇大蟲欠伸時如何寒拾拍笑舞春風豐干踏轉一輪紅


人睡虎亦睡彼此施無畏虎醒人亦醒彼此俱忘形稽首如空合空大哉慈悲至仁


腳下不知滄海闊大圓鏡裏日浮杯吸乾巨浪無涓滴戴角金鼇掣得回


亥元如喫木楂羹格外風流過一生不是末梢誇好手賺他個個落深阬


摩那天王真子大權菩薩降神十八世曾居將軍之位六九生示現宰輔之身受佛遺囑護轉法輪無邊功德福利天人


惟義不朽山河共固其心愈赤日月並明挺身護國衛道忘形所以為聰明正直之伽藍神


配天配帝神祗至尊丹心昭日月正氣塞乾坤


和州役小角少敏而博學岩居三十年艸食以自樂持咒驅鬼神騰空遊海岳箕而之伽藍神靈難測度


懿德天堪配洪恩海共深揚帆登寶所慈愛見婆心

