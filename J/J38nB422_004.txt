嘉興大藏經（新文豐版）數位版, No. B422 林我禪師語錄


緬彼迦文 傳法鷲嶺 拈花一笑 妙諦心領
達磨西來 道弘斯境 曹溪一派 汪洋千頃
卓哉林公 巴江鍾奇 風木載悲 誓志披緇
祝髮大慈 受戒寶池 破山之徒 易菴為師
柱下無為 鄒魯性善 寂然不動 真如乃見
大覺圓明 三聖無間 道不遠人 人自道畔
性根超朗 領悟獨優 渡盃錦江 飛錫雍州
八水洗腸 三峰點頭 金篦開蒙 四十春秋
清襟映月 逸藻流霞 學究一貫 書富五車
剖玉淘金 忘石與沙 西來大意 樹上三花
三昧無聲 覺來早參 揮毫留偈 歸臥一龕
五色燄中 舍利光含 崚嶒寶塔 高對終南
南山峨峨 渭水洋洋 幻形易化 真性難量
滄波浩渺 一葉慈航 奕世徽音 地久天長


中興濟道賴英賢爆地金聲續正傳祖父洪規能繼志始知佛法本天然


裏懷質朴學參禪輔弼叢林既有年祖道恢弘惟在爾方知授手不徒然


學道惟專歲月深精勤與道最相應果能勉力行將去鐵杵研磨也作鍼


偶逢知己話青燈痛棒寧堪戴髮僧但得石雞啼子夜泥牛海底解翻騰


圖南既遂好參禪貴在平常志念堅直至聖凡情見息始知生佛本如然


瞬息流光若轉凡勿將難易結疑團於斯矢志能親切何必將心更覓安

