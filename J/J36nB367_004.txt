嘉興大藏經（新文豐版）數位版, No. B367 寂光豁禪師語錄


金輪王位不肯登習氣陡發入雪山六年苦行臘八夜方識兩耳原在肩人說睹明星悟道我言眼裏豈著塵纖鼓動三界四生海口浪涌波翻流出許多毒氣古今聞者心酸咄某當時若預其數不是劈脊便攔腮


觀音大士神用莫測或現男身或張女烈二十五聖摽為首耳功圓妙邇遐徹磐陀石上自如如脫略塵沙無量劫


寶月行空影沉眾水大士之心類若如此我贊有盡難倫難比呵呵應物現形如水中月


碧眼黑面板齒毿乘蘆渡水天竺國中不肯住梁王殿上播唇觜少林覷壁坐不過分說得皮肉骨髓噫嘻假示滅相隻履而逶


竹杖撐天獅兒踞地七佛之師如是如是


倚杖默然獅兒哮吼喚惺沉鼾魔佛拱手呵呵不善藏身解借他口


者老漢真莽鹵非聖非凡非佛祖不離行住坐臥中卷舒殺活互賓主一箇綿軟舌一條硬杖拄有時浩渺波心為舟為渚有時人天眾前東觸西忤咦總摸他頭腦不著一派兒孫亙今古


者箇老漢僧又非僧俗又非俗擬道是僧兮慣要殺祖殺佛擬道是俗兮頭上光光禿禿握條白棒不遜情物疑殺天下人惡聲播遐域咦我昔曾遭毒手代代冤深入骨


萬波之中松梅之下賣弄神通處危如也水鬼頂獻揚拂逍耍咦占著布袋似地乘馬


覿面相逢樂性天一人執包一車先盤中陣勢分明箇笑你驢年局未完


博奕何年坐洞天臨機一著遜誰先拈來不見分高下兀兀思量興未完


者大士神應莫測入慈三昧無物不悅孩兒默印鸚鵡逸翮凡有所求如水現月咦天上人間惟誠可格


者漢全沒交涉有人問著驀頭便楔拈弄向上鉗鎚令人亡鋒結舌咦見者聞者心識路絕


一法無可捨一法無可取如應色摩尼遍界生歡喜呵呵以此像示人是謂無能比


棒下無生不遜人情有來問著一棒一痕血濺梵天四海浪平咄魔耶佛耶飲氣吞聲


是像非像難描難狀惱恨丹青圖在紙上呵呵留與人天作個榜樣


人人有個真像且道是何形狀滿目青山全露亦任人來贊謗


無長無短先天事名起未名相隨來長短名起俱不踐掀翻五嶽任徘徊


偷安個匹夫終日觜盧都推不向前約不退後咄知汝是誰


五柳先生賢才曠達潯陽三隱意氣相愜葛巾漉釀復束其髮先醉欲眠請客去罷安貧樂道忘其苦辣嘻嘻豈為五斗米折腰至今成話杷


絕慮凝神世事忘眉毛歷歷似針鋼瞥然漆桶連箍脫始信虛空沒短長


設化隨方建法幢從苗辯地覓堪當頂門若具超方眼舌底何妨露穎鋩


每日梆聲去復來和泥合水負薪柴神通物外無他得迸破娘生兩隻鞋


二時都要奉衣盂食到口邊莫問麤百咂碎來聊塞腹渾看何是趙州無


風光溢體展雙眸謾浣煙霞逐水流信步歸來天日朗和雲拋擲玉竿頭


每每拂除埲塕堆莫教此地著纖埃有時帚柄呵呵笑聲落人天心眼開


如輪常轉復將來要識娘生箇艸鞋不計工程終了卻縵天說價任搦抬


雲來鐘發集招提氣海徐徐鼓舌皮黑豆諳來無一事何勞引蔓更牽枝


巍巍屹屼雨花壇暮禮晨參展臥單磕破髑髏眉覆地神光突露骨毛寒


臺山大會團圞頭溈老卻喚水牸牛驀地認來還不是三更斜日照東樓


山中行獨步上碧嶸縱目觀法界誰是我同群


山中住芒鞋嬾動步自得無功旨佛也不願做


山中坐六門緊閉戶似是分疆界出入無兩箇


山中臥四壁無遮護雨洒風吹來條條赤體露


珍重參玄人日用莫虛棄光陰如電拂生死誰能替若自涉廉纖辜負出家志心地若未明徒增業苦刺此真大丈夫不是小兒戲三業常湛然六門緊護閟脊梁硬似銕行坐勿疑二妄覺墮情緣昏沉落無記離卻意識心提起吹毛利劈破趙州關始瞥無生意心佛與眾生都來成賸事吟吟笑幾聲脫略在天地


龍印山中問祖猷非心非佛亦非牛藏鋒大用惟公薦道脈流通任放收


氣度如淵納眾流不驚不蕩自悠悠千尋巨浪風雲際倒弄顛拈始下鉤


鐵頞銅頭真莽鹵雲從龍也風從虎老僧缽袋親吩付舌卷長河吞佛祖


不是冤家不聚頭聚頭直指箇端由老僧拄杖輕分付打雨敲風接上流


鐵蛇頭戴花冠子臥路橫街抑往來凡聖二途俱屏息拏雲攫霧吐風雷


箇事貴乎老石頭顛三倒四不隨流任時摵碎沙盆子拈向人天賣未休


一喝能摧萬仞峰逍遙撒手繼宗風老僧付柄龜毛拂謾泛曹源任爾躬


一拶虛空粉碎時生花碓觜幾人知老僧兩手輕吩付亦任寰中接大機


伽黎一頂拄杖一根祖禰不了殃及兒孫


靈山會上拈花時有自淵源等待伊今日親承無可贈委莖拄杖撥龍蛇


逢人且莫露家私認世認時堪所之鼓蕩四溟波浴日摩天妙翅月華馨


為人勉志契心宗說個心宗早不中負汝負吾成底事撩天拄杖攪魚龍終

