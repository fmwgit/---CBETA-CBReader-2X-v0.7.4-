嘉興大藏經（新文豐版）數位版, No. B494 雨山和尚語錄


赫赫三峰 法弘濟上 日月昏衢 雷霆幽壤
篤生二靈 內安外攘 出其門者 咸稱法將
玉紹洪基 實維恒師 公稱令子 左右成褫
峻機雄辨 度越今時 譬彼騏驥 絕塵而馳
衣法南行 廬峰遯跡 有類盧能 追奔莫及
蛇虎為鄰 猿鳥共息 遐哉古風 萬仞壁立
江南淮北 時至理彰 要津坐斷 驗徹諸方
妖狐屏絕 宵魅潛藏 得大自在 巍巍法王
道契宸衷 燈傳熙世 御墨飛揚 天心眷注
漳璉榮褒 藤嵩偉樹 異數偶同 人莫能喻
化緣已畢 唱滅雙林 藏身無縫 誰是知音
山輝玉韞 川媚珠沉 一錐獨拔 離去來今

