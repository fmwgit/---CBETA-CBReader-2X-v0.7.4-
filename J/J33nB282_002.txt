嘉興大藏經（新文豐版）數位版, No. B282 虛舟省禪師語錄


夙世具靈根今生來不偶身居華胄門意向蓮花叟遂能持慧刃塵纓斷其紐飄然覺苑遊解脫獅子吼昭覺許令人呈偈堪垂後妙喜快總持投機不借口丰標似古人相較誰勝負君到南屏來儼然不請友予愧無清供所喜惟澹守趨鬧走門庭黃鐘雜瓦缶未識大雄虎寧避趙州狗識法知慎重操履端不苟君能會予意莫逆方堪久湖外湖波艷門內翠竹瘦一見已點頭何必更展手


疏懶生平若谷蘭無煩特地息緣攀高峰時憶那伽定且借山雲作護關


何故身藏少出門深深此意對誰論山高人我交無益冰冷肝腸道自存曾記花顏呈色笑還憑鳥語敘寒溫虎溪偶過元無事不比空馳電影前


此事重工夫如問還鄉路識路即要行纔行莫停步但得到家時途程笑露布不看趙州無即忝雲門普討出意旨來明明勿錯誤面前妍與醜意中憎與惡百念任紛紛一一都不顧只有本參頭相從忘朝暮眉毛結作絲泥團難吞吐忽地伎倆盡如夢自然寤笑他說泥牛何異捉月兔


我亦難相遇而今日在此雙耳遠不聞雙眼夜不視此是何因緣悟此明己事可怪他事明己事盲相似勸君趁青年栗蓬拔棘樹石虎昨懷胎鐵牛今舉子無已說破了無煩更別示


明明面目鼻頭邊搊著能知始了然逐隊群鷗多傍水孤飛彩鳳欲凌天知音妙在聞雷鼓好手還須撐鐵船格外風光能受用憑他海界換桑田


萬象森羅一法印了得一時無間隔趙州昔日曾遍參踏破草鞋掃腳跡隨我多年受艱辛為明單傳心行直當時呵罵老汾陽掩口眼開忽暢適此令今行解默然始信石靜無變易捋虎鬚兮稱虎子待看家風振黃檗


越山初會時磨礪曾相激闊別一年餘遐思如面覿猶記我嘉言特來訪留錫入門予無言青天轟霹靂暗機出埋坑自然射中的逗漏露筆尖碑斷幸難覓好金不躍爐真色寧沉溺師資看古人久長始共適


憶昔晤吼山初見如故舊出語為法門不徒重機搆如以箭穿楊妙在能中彀見予朴而純師禮不敢後緣應合別參傳衣遂親授中懷原不昧時時念拙陋知公協古風令予欽德懋不必訂同心依然共靈鷲來往出形蹤莫逆乃無漏


一靈寄身中暫時守門戶昔人喻旅亭究竟非故宇我今如戲場六根鬧鑼鼓端的在主翁所貴遵法矩予年三十六厭俗棄俯僂發意荷宗乘誓除生死苦乃既親明師又復食檀膴兢兢為好僧內省不愧古如何出家來多年欲力努懶惰礙精勤昏昧擾參悟一物無胸中水清魚不睹力士做金剛鬼魅避利斧矧承大菩薩提攜施法乳知病中膏肓靈針出伏豎曾以霹靂印喚醒出網罟三十有餘年如何蠱臟腑偷心尚未死定業來傍午一旦悔之遲不如今解組當應念大誓違戒墮雙瞽已破趙州無寧念雲門普此外問家祟豈我真肱股


萬象森羅一印該印三不涉許誰猜當陽懸出無紋影捋虎擒龍大用來


不須洗耳向清流會得靈山一笑休自此藏身誰可覓青山常在白雲頭


此漢清骨稜稜誰信赤心片片睿智出自夙成逢緣獨有先見玄晏掩戶恒安君公隱墻不見奇哉城市深山忘卻玄黃血戰所以臨去翛然絕無纖塵眷戀我來象外寫照寄語休認顏面


古心古貌似蘭妍身順欣添福慶綿眼曠休稱天放客履輕漫道地行仙迎輪懶赴申公詔掃室勤摩魏武篇更有過人迥別處生能了得未生前


裴晉公自題云其貌不揚其才不良一點真心丹青莫狀余謂心如先生其念動時老胡過少林身影落壁時也其念靜時誌公到金陵兒聲出窠時也若不向動靜時識其面目而徒認繪影是猶波斯入市對面隔千山矣


耳門打失證圓通現出雲衣自在容欲識婆心說法處數莖紫竹出芳叢


撩起便行意欲何往為覓知音不做孟浪收拾門庭熱鬧夢與他相見始玄賞


憶背予書行願經時想普賢騎象形梵雲禪宿發願異血湧如雲供使令三帙全書還善畫描來筆筆頗有靈予見妙像索復題公即毫尖逗典型若非予念求菩薩如何見此光熒熒寄語瞻容具眼者勿令自念墮沉冥


三到鄮山年忝弱冠我佛迦文舍利爭看豈予無緣咫尺河漢啟座手擎七層頂綰內懸金鐘天神外扞縫孔四圍似花疊粲初叩未誠如隔羅幔次扣跪處碧珠紅煥因想靈奇誰不稱讚八萬四千塔雖分散一粒光藏寶色錯亂遂願此生日日瞻玩期禮恒沙豈敢間斷起此願時石穿木鑽忽見塔中白珠數串閃光飛動似收似換光射予衣身輕雲按晝夜寒暑禮不辭憚道侶次公立春元旦特寫此塔志誠焚盥兼寫大悲俱胝聯貫若一而三月滿月半末後一著舍利公案盡未來際誠存精悍今供山房無畏床畔所冀弘慈令登彼岸願如舍利光明燦爛


萬象森羅一印空眼前無物意何窮長安風月家家有此事還須在己躬


瑞草先生如來記非法非心悟入異衣缽已傳便轉身火光三昧等兒戲


者位尊者稱聖子幼斥婬祠亦俊哉異香結穗何祥也感師遙語即親來遇難不妨先預記供塔未許別分開雖知大用難思議惹我兒孫笑滿腮咄


者漢少年肩斜中年髮禿老年骨削手不龜足不繭佛口蛇心咬殺子湖狗大雄虎那管文殊獅普賢象如何躲在西子湖邊卻似藏在藕絲孔裏唯有雪定執侍多年此外許誰識你


者漢不效華亭拋綸亦不學嵒頭喚渡每來秋碧蘆花輒鼓滔天白浪有時一棹抹過須彌山有時一棹游遍香水海從教同舟性命都不出者手收放試問珂雪侍者還知麼


或云普門大士曾現泗洲大聖不知百億化身何從定得名姓即今衣缽頗奇畢竟是何心行若能直下分明處處潮音清淨


螺髻中現百千妙雲放光動地諸仁見麼再看金縷袈裟一針孔一世界諸仁見麼見不見且置試道手中所擎的缽畢竟是何物須是諸仁自己出千手眼始得咄


生平既無禪和子氣息亦無善知識模樣一副心肝五臟自尚不識那許人見無端被雲衲禪者持來描出不知賺多少人眼孔


九峰指佛法於石頭說大說小地藏詰片石於心間辨內辨外以至或喝出懸之空中或點首動之地下此猶技墮神通終非究竟必也具機前照用為人天眼目秉格外成褫縱奪佛祖方可續臨濟慧命庫司能知此意不媿號曰問石


兩渡南海為訪菩薩潮音岸邊曾遶三匝歸來咒靈大悲叨怛驀地嗽聲戒雷震發方知腳下耳門通達僧繇難描如何血割逗漏一時呼梅止渴寄語觀者身須灑脫打箇噴涕會將虎捋


住持顯靜曹山惡名流布退居西湖留錫未解石人腰帶懸出形山秘寶此寶人人現存人人不識密啟上座向描不成畫不就處有時高山仰有時清風掃始得


破戒破律喝佛喝祖者魔頭太莽鹵卻能活南泉之死貓變作寒山之吼虎不信看他手中白拂腦後拄杖為甚當揚露布

