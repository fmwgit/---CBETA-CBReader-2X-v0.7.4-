嘉興大藏經（新文豐版）數位版, No. B177 破山禪師語錄

破山禪師語錄卷第十七


冷坐六年，頓空三際，號釋迦文，說波羅蜜。咄！不知老面皮厚了多少，來借山僧鼻孔出氣？


不坐潔白地上，慣要落草盤桓，說去說來，末後自了，自是瞿曇。


者箇彌勒，似同活賊，立向人前，不勝懽悅。打開布袋曰：有收有放。露出胸襟頭，無巧無拙。本欲善取一文，誰料強生枝節？呵呵！施者、受者意如何？總是當他笑臉不得。


著甚麼急？討甚麼碗？擬欲奉承一棒，只是伸手不打笑臉。


觀音大士，獨坐崖中，手執如意，其窟玲瓏。曾有悲願，無剎不融，欲人所感，現應非同。三十二相，一目圓通，全身普現，豈止血書？流遍塵剎，音徹五湖。噫！想是多生願力，與人供、與人圖。


玲瓏巖畔，紫竹林中，淨缾楊柳，鸚鵡鳴空。如是謂之觀音，普天匝地雄雄。


鸚鵡如是白，竹又如是紫，獨坐普陀巖，善應諸方耳。蓮華洋兮波騰徹底；梵音洞兮潮聲不已。呵呵！堪笑願力來，送上麒麟子。


萬行莊嚴，獨標西蜀，主峨眉山，光國王土，有情、無情，今度、當度。拈出白象，鼻卷華舞。馨香射人，如塗毒鼓。耳者膽喪，睹者目瞽。何其普賢圭角太露？


文殊騎獅，普賢駕象，釋迦老人端坐其上。雙松所倚，韋馱相向，離三而一，一不成兩，號令人天，時時瞻仰。咦！也是一番牓樣。


伏虎尊者，尚解虎鬥。勢在錫，果不唧溜。若降虎威，目觀乎後。呵呵！堪笑象普賢，共尊者一並漏逗。


天然椅上，古缾古爐。有何物，樹也珊瑚。黑面碧眼，手卷經書。咦！雍雍胡跪蒲團上，讀斷海函一字無。


十六尊者，各逞奇能。振錫兮則虎嘯；捧缽兮則龍吟；持杖兮攪長河為酥酪；揮麈兮變大地作黃金。一任水鬼之伎倆，難寫羅漢之應真。


明珠光相耀長空，非白非青非綠紅，引得毒龍降缽內，莫言尊者弄神通。


者漢西來，虛頭賣弄，逢人駕蘆，遇水珍重，面壁嵩山，心安骨董。咦！任從天下縱橫，一切魚龍擾動。


毛頭毛腦，嬾剃鬚髮，撥無因果，不會佛法。形狀古古怪怪，言語兜兜荅荅，者箇慘怪東西，如何畫得相恰？呵呵！若面羊皮鼓，不打自響，是甚麼？鼕鼕。


者箇老漢，全無計算，前不搆村，後不抵店。握條拄杖，橫打豎打。千古瞎驢，東賺西賺。


甚麼物也恁麼來？八載遲疑一念灰，修證不無染不得，倒提磚鏡碧塵埃。


車牛俱打意何如？逐動金剛禪忽蘇，三十年來無賸物，獨餘鹽醬滿江湖。


摩天野鴨與麼飛，觸著鼻頭哭笑歸，次日法堂來卷蓆，欲人無說發人機。


昆蟲艸木皆如夢，一聽春雷蟄戶開，走者走兮秀者秀，黃鸝休向舌邊裁。


東家中毒西家發，不覺西家毒更深，轟掌築拳秘不住，風顛從此播叢林。


三佛之中一佛強，滅吾宗者乃承當，西來祖意庭前柏，影逐金雞啼過墻。


見猶離見非真見，頭上安頭便豁然，柔易試看磕睡虎，爪牙終是露人前。


豎枯脊梁涌扶桑，爍破乾坤不覆藏，影落安谿三十載，魚龍濟濟任奔忙。


遠續曹谿，近嗣龍池，年將九九，鬚髮銀絲。婆心不歇，示外威儀，脫於紙上，命不肖題。欲讚欲罵、且信且疑，付之以焚，真報吾師。


相違數十年，一見生懊惱，誰脫於紙上？吾將禿筆掃。非題亦非讚，是歹亦是好，都盧付一棒，此棒豈艸艸？咦！痛癢今朝識兒孫，原是賣柴蔣三老。


吾師貌古，渾若猛虎，不露爪牙，超佛越祖。咦！遍地兒孫，都打者鼓。


謂是吾師真，認真還是假，真假俱不立，痛棒驀頭打。觸著堆柴近目前，情無情也俱翛然，纖塵不許輕回話，連喝和聲驀豎拳。


四六年來影復逢，儼然如在稠人中，一瞻一禮酬三拜，皮髓應教落下風。


老漢七十七，其年終天地，一條白棒頭，千古令人憶。噫！為人切處太心孤，與佛祖昂昂出氣。


者箇毛頭瞎禿，僧又不僧、俗又不俗，坐斷雙雙，道通天池天目，有時喝風棒月，有時神出鬼沒。我昔曾遭魔魅，至今冤入髓骨。不打六十年前鼓笛，且向語風居裏作箇古佛。


者箇病和尚，生來古怪樣，撞著李次公，十畫有九相。髮際髼髼鬆鬆，眼界空空蕩蕩，住止東塔街頭，遊戲南海岸上，肚裏無滴墨水，慣要興波作浪。蹋出虛空骨髓，橫按一條拄杖，任他魔佛人天，都來喫頓痛棒。阿呵呵！莫道破山本分艸料不成供養。


身服藍衣，面如黃蠟。無心世間，有志林下。問是阿誰？破山老衲。


舌長口窄，語淺義深，說處難曉，令人易惺。莫是箇乾屎橛、荊棘林？嗅者腦裂，視者刺睛，無端惱殺丹青。咦！畫虎畫皮難畫骨，知人知面不知心。


燕額虎鬚，碧眼螺髮，身披紫衣，拽杖抬捺。呵呵！堪笑四川川老蜀，原來是箇破布衲。


者箇臭糟缾，逢人覿面呈，氣昌流俗輩，顛態風魔僧。棒喝如掣電，機鋒若弄雲，兒孫請我讚，千古留罵名。


推不向前、拽不退後，畫又不成、描又不就，惱殺丹青，出吾百醜。呵呵！且道是誰？破山病叟。


兩浙喫交，三巴絕倒，崖居穴處，食木衣艸。苦志出頭，任人天保，打翻觔斗，以老賣老。咦！是甚麼活跳蚤？


看此老，沒帳算，一條拄杖全身現，有時特地攪魚龍，鼓起波濤逼霄漢。本是竹陽一野夫，逢人只向他道箇，莫惡少、莫閒賤。


咄咄咄兮明四喝，棒棒棒兮透三玄。一任人卜，我是神通妙用；一任人卜，我是法爾如然。


白紙渾無像，何須更圖狀？若人體任之，即是破和尚。


萬峰山上曾住，雙桂堂前任時，可謂法無定相，翻轉今昔面皮。咦！幸有遼天拄杖，亦可指人悟、亦可發人疑。


者箇川老蜀，渾無奇特處，問禪禪不知、問教教非熟，嬾散三十年，人天忽推出，握條短杖藜，打佛兼打祖。


髫年傑出，三巴三峽；做箇禪和，沒傝沒。錯過春秋，五十有餘，住持已滿，十大名剎。噫！原來熟處難忘，只得將七將八。


謂是老僧像，全然都不相，若將作影響，欲讚返成謗。噫嘻！堪笑者阿師，握條大白棒。


婆心為人，握條拄杖，東打西打，天謗人謗。呵呵！堪笑不知痛癢，都來依葫蘆畫樣。


道是老僧面目，全然無甚可述，不如翻轉面皮，天下浩然獨步。


即字即像，留來供養；離字離像，人天榜樣；字像俱非，破山和尚。


年經六十九，作事不唧溜，撞著惡金毛，遭他咬一口。莫是萬峰中破山病叟，現身雙桂堂，面南看北斗。咄！


千出醜，萬出醜，無奈兒孫繼其後。一日三度瞻禮，不惟有益，返惹人咒。咄！


名欽四海，道重天下，人若問著，驀頭便打。呵呵！堪笑胡椒老鼠，毒氣恁麼惡辣。


身披法服，道出尋常，手持白拂，儼如放光。噫！未審此中說何法？當機拄杖著忙。


棒不打人，塵生一尺，縱然有眼，倚墻靠壁。噫！任教拄地與撐天，還借拂子頭出氣。


曹山酒，臨濟棒，惟有老僧更倔強，撞著泰山石敢當，逢人痛與一頓棒。咦！試問何人？破山和尚。


種自渝城，姓標蹇氏，大竹生長，枝葉遍地。嘻嘻！笑殺尒與我，同坑土無異。


天上天丁，舉世無比，入廛垂手，逆行有幾？呵呵！堪笑三巴國內，難著渠萬竹山前，與人煩惱、與人懽喜。


一手執杖，一手撫膝，試問如何？有所不必。咦！條條直直儼然是，覿面逢人道不識


年經七十，污人紙筆，畫又不相，描亦不似。道行江北江南，禪通山間水際。呵呵！堪笑不唧溜的老漢解說波羅蜜。咄！


曹谿水源，天童木本，雙桂飄香，四海難隱。呵呵！堪笑天人師與一切冤親平等。


無名無像先天兆，有是有非後覺知，不涉有無真面目，永遺代代天人師。


棒頭有眼，爍破天下，撞著箇人，一戮便瞎。耳其聲兮似恰，窺共色兮惡煞。呵呵！堪笑雙桂老凍儂，逢人一味鞭撻。


髼鬆螺髮，妙年青姿，握條拄杖，打人祖師，若知痛癢，相繼承之。呵呵！堪笑世人，何其太癡？


者箇老和尚，顛倒渾無然，一任佛與祖，都盧喫頓棒。噫！自從胡亂後，三十年不少鹽醬。


千古一杖，萬年一念，魔佛俱非，誰通一線？咦！也是矢上加尖，空中掣電。


破頭山上喫交，福城東際開口，揚聲只教痛煞，沒箇人來對偶。噫嘻！也是蝦跳不出斗。


曾住破頭山，尪贏甚不堪，口唇猶剝棗，病面若藏柑。榾柮火供暖，毿衣避寒，龍天推出世，留與在人間。


萬竹山中打坐，雙桂堂前鼓舌，一任鑽龜打瓦，總教痛快不徹。咦！逢人一棒一條痕，機下一掌一握血。


白棒打人，鮮血遍地，要知痛癢，始識其意。呵呵！堪笑臨濟兒孫，倒有些惡辣氣息。


年老六十有三，口頭終日喃喃，說些沒滋味話，與人放曠打憨。噫！手持一柄拂子，試問諸人好參。


握杖不打人，知是機不濟，始信頑石頭，顛三並倒四。謂是吾之真，況無衲僧氣？呵呵！堪笑川老蜀，魔宮虎穴游戲。


年登八八，返倒瀟灑，竭力為人，人不知也。秖握一條白棒，付與天下兒孫，撞著佛也是打、魔也是打。


握杖為人，人多生障，直條條地，絕其伎倆，且道是誰？破山和尚。


者箇老凍儂，隨處得自在，揮麈山石間，說法俱無礙。有時看雲去雲來，有時看華開華落。咦！一任四海五湖，卻把老僧勘破。


本是四川川老蜀，逢人驀面震威咄，不知此意是何如？山自青兮水自綠。


得粒金粟，撒遍天下，一雨二露，三冬九夏。果蜀華吳，滅梁生大，若聖若凡，沒傝沒。有時高高峰頂立，超佛越祖；有時深深水底行，痛打臭罵。率性撥轉蘆頭，慈航倒駕。呵呵！如此行徑，反增聲價。


萬峰活埋，雙桂飄香，一般意味，千古難藏。狂蜂亂舞，粉蝶伏墻，一條拄杖，驀頭便打，唯要人人點首皈降。


打又不嗔，罵又不喜，一日九拜，活活咒死，老僧薄福，與世人作箇綱紀。


遠繼曹谿，近嗣龍池，破山末後，好老面皮。咦！漫道源遠不絕，永作人天之師。


一又不成，二又不像，惱殺丹青，百古百樣。未知是誰？破山和尚。


本是竹陽老僧，為人一味甘貧，杖頭有子氣，終只想打人。咦！也是路見不平。


華開檇李，果熟蠶叢，驀劄撞著，電卷雷轟。咦！子去江南歸來，與吾金剛圈栗棘蓬。


手持白拂，身靠幽石，東土婆心，西來大意，擬欲讚謗，翻成賸跡。咦！也是餬餅裏呷汁。


惱煞丹青，出吾百醜，眼橫鼻直，河目海口。咄！說出幾句毒死人話，一任禪和南奔北走。


口似磉盤，眼如掣電，手持白拂，當機浪卷。左拂兮佛也不前，右拂兮魔亦不見，任渠搬盡伎倆，且向第二頭侍者邊挺身自薦。


是相是真，罵亦不嗔；是真是相，讚亦成謗；讚謗俱非，泯絕真妄。如是平等轉大法輪，至令信者、疑者無復以此為憑。


欲吾真字，即吾真像。字像俱非，冥然何狀？


年方六十有二，作法顛三倒四，說是破山和尚，偏然到底不識。


頭髮髼鬆，揮麈談空，山巔水際，行止如龍。道是破山和尚，也是喚甕作鐘。


萬竹山中，雙桂堂前，捉摸不住，孰聖孰賢？若道是破山和尚，夢到驢年。


將吾字兮作吾像，即此乃為真俱養。若道老僧返顛倒，劈脊痛打三十棒。


身靠幽石，手持白拂，無法可說，但觀瀑布。左右侍者，拄杖如意，適全其用，不拘文字。呵呵！堪笑者破山病叟，令人嘻、令人戲。


生不逢時，處於惡世，棒不打人，倚墻靠壁，只用三寸綿軟舌，說去說來沒蹤跡。咦！也是糊餅裏呷汁。


惡性頭陀，非佛非魔，握條拄杖，如何若何？驀直打人，機扣禪和。咦！也是平地生波。


拈塵說法，人莫之曉，慈悲之故，只得落艸。咦！拄杖靠背，虛空笑倒。


數十年來，說法行道，經歷艱險，無顛無倒。呵呵！堪笑拂子亂拂，拄杖一棒棒倒。


字像從來沒兩般，兒孫滿地得安然，幾將欲入蒼龍窟，只恐時人去妄傳。


遊戲山林，回觀山谷，握條拄杖，逢人便咄，打著箇漢，指條活路。嘻嘻！惱殺丹青，寫吾皮、露吾骨。


握杖山水間，以之恣遊戲，看來人世中，幾箇空名利？珍重老維摩，供養亦如是。


道真必是假，道假必是真，真假俱不立，且道是何人？咦！也是髑髏裏眼睛。


者箇毛頭毛腦，佛法有所不曉，握條白棒為人，端要驚蛇打艸。


坐盤陀石，手執麈拂，細思量起，口說不出。噫！也是鎮州蘆菔。


靈山發脈，曹谿始嗣，流派馬駒，道昌臨濟。噫嘻！至我天童，兒孫遍地。


打人棒頭，撐天拄地，正見撥開，光徹三際。咄！雖然沒甚恩威，返道有些虎勢。


物外諸身，諸身物外，一條杖藜，周遍法界。噫嘻！堪笑老凍儂，猶有鄉情在。


徹骨為人無一物，打風打雨令人怖，有時立在妙高峰，四面八方沒回互。


竹陽百姓，臨濟遠孫，二諦融一，一非所存。致令見者、聞者、供養者，直教棒下薦取無生。


年經七十，常住在世，鬚髮皓然，眼橫鼻直。呵呵！堪笑此老翁，連自猶不識。


無像之相，是名真相，但著點染，已成別樣。若得不別，不在丹青筆上。


者箇禿物，穿紅穿綠，惡貫人天，來觀瀑布，任是高山流水、華木石竹，一段風光盡向拄杖頭邊獨露。


握杖閒行山間林下，看雲飛，看雨灑，逍遙物外。何人問者？莫道破山，老宿開口便打。


六十甲子，牢籠不住；四十僧臘，打擾不開。又值年荒世亂，只得學箇癡獃。咦！拄杖頭邊出佛祖，震威一喝吼如雷。


江南江北，幾曾行腳？天上天下，惡聲已播。見者、聞者、供養者，快得安隱，即得解脫。


生處竹陽，出世高梁，六十有五，經幾相忘，忽然撞著，丹青寫吾骨格、供吾衣裳。


如汝髼頭，無是髼頭；若無是者，無二髼頭。呵呵！談笑遍天下，沒人與我同流。


烏髮碧眼，燕額虎鬚，為人切處，拄杖不離，打得徹骨徹髓，莫教分肉分皮。咄！


圓頂方袍，嗣祖英豪，墮在其數，一世眼高。呵呵！堪笑錦江理沒，卻來高梁震威一喝。


者箇老和尚，生來沒勾當，逢人不說禪，開口便成謗。圭角太露兮，日就月將；形神最妙兮，百般五樣。呵呵！笑煞天下人，不識破和尚。


口若磉盤，說法無聲，逢著便棒，何疏何親？咄！也是弄鬼眼睛。


體吾真，識吾面，一切聖凡如閃電。呵呵！笑倒老維那，一下鉗鎚兩處薦。


若現半身、若現全身，拄杖在手，勿論疏親。咦！魚龍眨眼，鬼神喫驚。


遊戲山林，看華開落，已知生滅，無得無說。咦！也是一番行腳。


嬾散自若，志耽丘壑，以何為人？拂子當頭一劃。


為僧不習威儀，端要敲骨打髓。手握一條白棒，逢人直打到底，雖然當下不徹，過身卻了生死。咦！


握條白棒，不順人情，逢佛遇祖，一並施行。咄！始知不枉為臨濟兒孫。


出世三十三，名剎五處五，佛法總不知，只解打口鼓。

