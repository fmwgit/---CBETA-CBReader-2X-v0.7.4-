嘉興大藏經（新文豐版）數位版, No. B192 大休珠禪師語錄

曹溪大休珠禪師住越城天華寺百問卷第六


滿面慚惶不識羞，溪山浪說笑顛頭。默然打破扶桑國，放出金烏劫外遊。


瓦礫翻身透古今，從教何處不稱尊？直饒無句言前薦，猶落牟尼後子孫。


指天指地老狐精，世間若個是生盲，當初早遇雲門老，免使人人墮塹坑。


惱得心中怒氣沖，反將一箭射虛空，嚇得須彌心膽碎，至今千古鬧哄哄。


只有天在上，更無山與齊。舉頭紅日近，回首白雲低。


金烏夜半逞風流，黃鶴峰高得自由，驀地踏翻千尺浪，盲龜跛鱉也優游。


德山老德山老，托起缽盂沿街討。出門撞著帶角虎，擬議遭他一口咬。雖然只得三年活，金風吹動殘花草。


句裏乘機劈面來，虎頭虎尾任君猜。泥牛踏破天邊月，收拾胡兒鐵草鞋。


申出兜羅綿手，把住四恩三有，撞著覓醫童子，不可放他逃走。


婆婆慣要逞風流，淡抹濃粧不識羞，自從趙老親相識，只得逢人暗點頭。


嚴令當行痛下錐，眉毛竅裡沒些些，可憐一片婆心切，千古流傳法不違。


杜撰老婆，把火燒菴，燎卻面門，無處伸冤。一時不了，千古流傳。


從來不著這襤衫，脫卻方知恁麼閒。虛空放出拿雲手，播滿乾坤任意頑。


深深直到歸山處，反罵胡僧老古錐。雲門不識白拈賊，鼻孔撩天向下垂。


山自高來水自深，野雲處處不相親，可憐不遇攀花手，狼籍枝頭多少春。


碧天千古月，寒潭曉夜光，截斷葛藤處，溪山路轉長。


眉鋒剔起幾重關，木偶難移心膽寒。乾坤收在毫端上，捏碎千山與萬山。


青青山色滿祗園，倒跨長溪月一潭，龍泉飛出張牙爪，不斬蕭何令不傳？


寶塔橫吞四部洲，掌中珠子孰能收？夜深不許蒼龍現，牛斗光寒萬里秋。


粟子無觔也大奇，倉沒底任施為，和盤托出家常飯，萬古叢林作話題。


樓閣遲遲月影新，清風多在好園林，浮萍不落青山外，花雨紛紛滿月津。


把斷三關不漏機，威風凜凜孰能窺？正令從來行到底，不與人間理是非。


說說原來無說說，石女何曾失卻節？言言不失無價珍，也是區區眼裡楔。


喝下當陽震大威，攔胸好與一千椎，撥轉吹毛空裡去，也是區區拍馬歸。


大悲觀世音，無剎不現身，相識滿天下，知心能幾人？


行棒行喝絕狐蹤，長安道上不相逢，等閒拈起鐵橛子，勒馬加鞭不露鋒。


青峰頂上浪花鮮，樹子無根葉滿天，須彌頂上翻觔斗，海外漁翁把釣竿。


擊碎窗前月，沖開萬里雲，含光成一片，大地盡生春。


三條椽下逞風流，踏著源頭水逆流，策馬乘車千古事，無心明月上鉤頭。


鳥啼日暖百花新，放出枝頭幾瓣春，佛祖位中留不住，虛名流落到而今。


放出傾湫倒嶽威，虛空拶得雪花飛。鴛鴦一對無蹤跡，千古流傳作話題。


宗也通兮教也通，聾人聽見五更鐘，一聲霹靂驚天地，凡聖從教立下風。


識得根源即便休，有何煩惱有何憂？更深夜靜清光皎，萬里長空萬里秋。


空生巖畔花狼籍，山色溪聲舌廣長，滾滾波濤流不竭，長江日夜水忙忙。


無影山中無住基，生盲截地不施為，獅兒哮吼連星月，鐵馬加鞭曉夜嘶。


脫下破草鞋，赤腳平地走，踏著南山鱉鼻蛇，冷地遭他咬一口。


脫得脫不得，生死如何決，決決決。六月炎天下大雪。


猛虎當陽，誰敢立起？便起兮擊便，擊擊便擊。左右逢源，虛空霹靂。


虎嘯山兮山笑虎，大地拈來一撮土，羅紋結角深藏處，那個男兒敢莽鹵。


昨夜東風遶四鄰，今朝脫骨又重新，棒頭點出金剛眼，透過威音與古今。


浪蕩江湖數十秋，得意忘言即便休。衣錦不知公子貴，山自高兮水自流。


底事分明作者希，通身毛羽似剛錐，南泉打破閑家具，莫向人前理是非。


金針透出幾山頭，脫體和衣得自由，地一聲空宇宙，春來桃李趁溪流。


遠山風送幾千里，白雲深處日輪紅，撒手一拋金彈子，擊破威音那畔蹤。


山色深深月影希，清虛冷淡少人知。識得個中消息子，爾是何人我是誰？


無尾無頭栗棘蓬，當陽拈出絕狐蹤。塞斷咽喉人不會，昔人飛劍斬黃龍。


金風吹動浪差差，無底扁舟過海西，釣起鉤頭波底月，驚得沙鷗兩岸飛。


個事分明記得清，牧童遙指杏花村，倒轉黃河翻白浪，金鱗那怕禹門深？


明月家家有分，大道不離方寸，照破鐵壁銀山，金剛腦後一頓。


蛟龍困臥幾千秋，吐出明珠孰敢收？忽遇風雲時際會，紅光穿透碧峰頭。


靈山千古振宗風，列聖場中一線通，縱有高賢留不住，夜深明月掛青松。

