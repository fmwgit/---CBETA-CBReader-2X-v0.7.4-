嘉興大藏經（新文豐版）數位版, No. B186 林野奇禪師語錄

林野奇禪師語錄卷第八終


偶憶當年無盡老，一見東林便契好，若非兜率痛針錐，安能脫卻鶻臭襖？近來緇素參玄人，孜孜悉向途中討，縱然贏得舌頭滑，究竟何嘗有分曉？山僧如此苦叮嚀，務要英賢大了了，倘能直下肯承當，便是吾門鎮家寶。


從來個事絕疏親，領略還須過量人，識鎖未開徒有辯，情關脫落豈妨顰？但拋學解空諸蘊，便契元初不二因。可惜瞑眸拍未惺，當天猶問雪山辰。


幽鳥飛來息殿墀，悄然向日竟忘饑。不因拽杖沿廊翫，焉識蒼梅吐玉時。為報檀那鳴法鼓，欣拈麈尾示緇兒。這回猛唱無聲曲，咸謂名公亞子期。


往歲攜笻到越城，樓頭喜鵲也曾鳴，笠瓢有意依崖壑，翰館無心顧客情。不問投林何處僻，惟思晤面罄丹誠。從前痛弊紛紜起，尚待維摩慰我寧。


輕帆短棹逐春臨，喜慰緇衣燕翠林，未問芒鞋何處遠？先施華翰致情深。墨香尚惺塵中目，禪寂應明物外心，如到坐忘諸念息，還須更用頂門針。


析櫁聞來已十秋，每思象季不勝愁，代申歷祖援沉手，等與群生豁兩眸。素志尚懷恩擬報，緇門安得淚無流？先師靈骨如星日，何用追尋枉荷鍬？


從空產下一獰獅，張口仰天欲噉誰，利爪未申狐兔伏，冷眸纔展鳥猿怌。因憐素質通霄臥，始識無心向外馳。來日寒威如愈勝，還留於此踞丹墀。


當年有個祥菴主，曾主蓮華最上峰。喜子而今仍踐跡，將來卓立振吾宗。


當年送子住蓮華，今日招來也不差，腳下且無絲線絆，他年吾道可承家。


年來法道甚澆漓，珍重吾徒善護持，直待風雲雷電合，始堪為我直提撕。


曹溪一脈絕支離，紹續還他越格兒。此際汝能肩任去，逢人須用逆風吹。


年來徵詰了無私，聽子深雲穩處棲，異日倘能恢我道，但將無孔笛橫吹。


終日憨憨近斗牛，了無餘慮掛心頭，等閒父子一團聚，不風流處也風流。


濟地家風汝已曉，入林瓦鼎宜支早，將來如遇問禪賓，好拈白棒當頭掃。


正法瞎驢已滅卻，而今何更說傳持？秪有現成一著子，倒用橫拈任汝施。


從上已來白拈賊，相承未有不越格。子今既入其隊中，好唱胡笳十八拍。


邇來法道不堪聞，荷任還須特達人，異日風雲如湊合，為我扶起破沙盆。


曩時有個末山尼，曾道本無男女相，觀汝機用不下渠，好與後人作榜樣。


曾到君家坐許時，不將臭口話支離，而今太白重相見，依舊橫分八字眉。


等閒啜茗醒雙眸，何必寅昏向紙求，但得胸中取捨盡，不難騎鶴上楊州。


痛憶而今末法時，深雲掛缽甚相宜，但能一念萬年去，莫問當年馬簸箕。


兩載村居意始舒，綸竿未許謾垂瀦，而今舞棹浙東去，太白潭深有巨魚。


麟濱古寺綠陰深，老幼緇兒可適情。無奈江東春信迫，難教客夢頓然成。


欲識乾元初闢人，細看墨跡卻凝神。前賢未盡當年詠，病衲何妨續舊賓。


聞說終朝誦法華，須知門外有三車，而今不必生驚怖，遍界無非長者家。


等閒識得自家底，日用施為無不宜，此際既逢華誕日，何妨禮佛著緇衣。


往歲萱慈此日憂，一聲地始無愁，而今為報劬勞切，圓頂方袍出眾流。


危坐虛堂久默然，也須檀信力莊嚴，此時若不欣然施，竊恐將來少福田。


普賢妙行遍河沙，日用頭頭渾不差，汝今有志期其行，彼此同歸不二家。


諸緣放下侍萱慈，莫管人間歲月移，但得晨昏無倦念，勝他人贈百齡詩。


搆得數椽傍水邊，不將形影被人牽，等閒一味無私樂，相對萱慈已熟言。


一念未生已前，何嘗見花開落？以其觸境情生，誤認春風草閣。


此事本來現成，安得更用回向？欲識達磨老子，眼光不獨壁上。


要識生死路頭，居常莫說閒話，但能息慮忘緣，不用求籤打卦。


如得任性浮沉，牧子何妨吹笛？莫待聽徹西風，西風早已端的。


昔年曾共詠梅詞，誰料幽香伴冷泥？今日重來階下立，難將淚眼視空枝。


法界勝樂，援毫揮紙，普賢大士，全彰妙體。一點一畫，昭著分明；釋迦老子，不隔一塵。若禮若誦，意莫定動，但恁麼去，人天供重。


覿體彌陀，何須尋覓？未作意前，花開蓮實。


倚石危坐，惟其自肯，默對淨瓶，眉目俱惺。口中雖不吐名言，尚許弱楊落疏影。


大士之責，有感即赴，娑婆界裏，乃其熟處。但能瞻敬日無疲，自然克紹有佳兒。


群情多仰護，為合此方機，妙耳三真實，尋聲慣恰時。


跏趺默危坐，妙耳自圓通，應赴曾無間，隨觀露舊容。


無緣慈力，隨機赴感，從古至今，未嘗疏懶。此時若不泛蓮舟，誰使魚龍開正眼？


者員穿耳客，獨坐甚威猛，引此東土兒，類彼西胡種。曉初禪子可認渠，將來省得眼瞇。


燕坐幽齋，不若樹下，默播淳風，助無為化。


此三大士，曾無定跡，雖泛蓮舟，未嘗固必。以其為度諸沉迷，故向煙波宣秘密。


這個白髮老子，吾曾遭伊鈍置，至今痛恨難忘，所以素無迴避。然雖面面相覿，要且弗容籌議，只得信意瞻依，方乃不求而示，卻請蔣公挂之高齋，一任時人呼名喚字。


者位尊慈，乃我本師，開雙碧眼，別無所知。等閒問著個中事，劈面攔腮痛下錐。


吾師之面，素未嘗藏，於四威儀，弗涉閒忙。若欲不分寒暑供，也須旦暮幾懷香。


極欲誦師，卻非言表，未動舌前，已話墮了。既難可贊，亦難可貌。聊且命筆打個之遶，墨花點點撲頭顱，不知香味噴多少。


橫拈楖栗杖，主持本分宗，掃除玄解路，振起禹門風。邇來四海說禪者，盡出吾師爐韝中。


掃其玄解，去其偏淺，捨先師外，孰開正眼？而今雖見續不亂，竊恐將來翻舊臉。


者漢素性脫灑，應接那涉機思，無論貴賤問著，一味白棒。提持年來，老大甚疲。極且喜擔，任有親兒。


者漢久近尊宿，未嘗容說道理，所以向來接人，一味棒頭直指。弗論貴賤智愚，從教冤入骨髓，切囑破顏。莫效伊效伊日，後怨無已。


者川巴老棒頭甚辣，勘辨方來，無不痛劄，非是逞俊如斯，切恐兒孫不拔。


通玄汶監寺曾喫吾痛棒，以痛恨難忘，描寫這形狀。請歸供在蓮峰頂，一任青紅華爛放。


者禿子無定體，有時嗔，有時喜。其喜也，詞氣溫和；其嗔也，卒風暴雨。個樣沒繩，僧供養他怎底？普公寫此乞吾題，信手揮來話不虛。


者川子素樸，直凡定動忘得失，邇來拈杖打人頭，直欲時人盡豁眸。


孤松之下，默坐甚安。非不欲伴，志不容攀。擬把石幢高卓豎，那許聲韻落人間。


如意既然在握，不妨信步經行。倘若撞著露柱，還須照顧面門。


久聞者漢曾近先師，其後嗣法五兄之兒，操守甚真實，妙悟許誰知？雖則法任遺其傳，道行何嘗減一絲？


治家素有法節，操若冰霜，孝子及賢孫，劬勞永不忘。既爾憶其慈，自是懷其養，女中之丈夫，千古之標榜。


魯山居士喜自燕處，雖持白拂，未嘗浪語。試問六旬已前，且道是誰伴侶？


瘦竹不滿數枝，且喜根壓危石。雖然不在深雲，君子可以燕息。倘時輩見賢思齊，好與道吾這裏多少安適。


老人雖見不語，其聲已播四方，騷客執杖隨後，想曾抖擻詩腸。如有借問渠何適，但道偶然散步翫滄桑。


孝子由來不蹔違，何須分外想容儀？但將情念輕拋卻，晨夕殷勤侍有期。


達磨一宗，丕顯曹溪。南嶽衍長，曰讖於西。馬駒是育，血染霜蹄。一蹋，四海平夷。臨濟振興，光賁五燈。有嚴孫子，碩大無朋。世更太白，六五親承。雲蒸霞蔚，鳳翥龍騰。十二人中，師其後出。藞苴川僧，性實難匹。撒手危樓，翻身楖栗。機警用圓，風雨暴疾。起坐通玄，眾山為低。騰空漢迥，華頂雲迷。蘭滋芳甸，蕙紉春畦。聲馳湖海，著意攀躋。櫂歌東塔，灣弄棲真。幔天布網，萬里垂綸。鰲山連釣，丹穴齊緡。鼓須彌浪，楊渤海塵。晚據天童，奠安太白。風漾文波，池涵素魄。逸翮摩蒼，神魚縱澤。合浦珠還，風規猶昔。馭眾圓合，律己端方。逢強不弱，遇柔寧剛。孤風卓卓，燁燁謙光。下無輿儓，上無侯王。行果圓成，出世功終。破沙盆碎，正法眼空。一錐無縫，八面玲瓏。嗣燈有人，光照無窮。

