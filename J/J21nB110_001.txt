嘉興大藏經（新文豐版）數位版, No. B110 護法錄

宋文憲公護法錄卷第一終

乾竺之道，貴乎一真。真則非妄，日趨精明。煌煌松源，其道孔熾。正暢旁達，非真曷致。惟廣慧師，起於海東。歷抵諸師，罕契其逢。太白諸峰，上摩穹碧。舉頭觸之，堅如銕壁。一喝轟霆，豈直耳聾？毫髮之端，玅義俱融。天高日晶，森羅萬象。不即不離，了明諸相。五坐道場，六振其宗。一音演法，聞者心空。此玅法華，權實雙舉。我受我持，忘其寒暑。天香何來？鼻觀先聞。豈伊天女，吐茲奇芬？誰謂靈通？與道乖牾。我尚不有，亦何心故？世緣已竭，幡然西歸，夢寐潛通。
皇情為怡，烈火如輪，煆茲玄魄，設利燦然，逐煙而結。在昔諸師，何人不然？誕勝真漓，多隨物遷。師我藩維，師我干櫓，舍我而逝，有生孰度？
寵恩聯翩，來自九天。師則何憾，名與道傳。太史造銘，建于牛首。此山若移，斯文方朽。



金陵有寶剎，昔為潛龍居，飛翔起中天，樓閣重重現，聖皇握金輪，重馭四大海，易為大天界，以表正法故，惟師蚤修證。廣智法會中惟師乘願力，示現優曇花，帝命作總持，欲符于前烈，弘護法王法，如寶雙眼目，袛恐昏翳蝕，光明不遍照，況能攝威儀，見者生敬畏，統率諸僧伽，無不從化者，出持使者節，直抵中印土，道憩一王城，懇請為說法，群羌如見佛，膜拜稽首禮。佛法遍天下，根本中印土，受命宣仁德，以彼尚佛乘，道憩僧伽羅，群羌如見佛，膜拜稽首禮，懇請為說法。四大本假合，笑指空中雲，聚散不留跡，築壇聚眾香，付之大火聚，沙門逾一千，圍繞作梵唄，收骨藏勝塔，作鎮于異域闔國諸沙門，圍繞作梵唄，拾舍利靈骨，祔葬辟支迦，異域王臣眾，瞻禮祈永鎮。睠此行道所，何以示四眾？同袍有大德，假物以顯理。遺衣在故篋，見衣如見師。瘞之雨華臺，當與靈骨同。我知此衣中，何啻千萬縷？絲絲具煖性，性圓即菩提，師性千古存，是有無邊身，譬之虛空相，普現于一切，何假有漏形，方號為真實。實際是真空，永離于言說，我持不壞筆，太虛以為紙。銘此無縫塔，了不見一字，若以兩耳觀，始造不二義。


大鑒密旨餘十傳，玅喜起蹴龍象筵，有如大將據中堅，銕卒十萬佩櫜鞬，或觸之者命髮懸。誰歟五世稱象賢？佛日曉出瀛海，紅燄閃閃行中邊，流光所至無幽玄。憶初飛西來北燕，彤樓畫鼓金星纏。一擊三際皆廓然，火中新敷清淨蓮。紺色涵空絕蔓牽，自茲口噴百丈泉。洗滌五濁離腥羶，內而諸夏外朝鮮，紛紛來者人駕肩，示以實相非空言。塔廟赫赩名山川，一佛能變萬與千，會萬歸一道則全，不識誣為有漏緣。帝敕中使來傳宣：鍾山說法超沉綿，萬人瞻依曲兩拳。一朝入滅同蛻蟬，西方彈指即現前。白玉樓閣琉璃田，金鈴寶樹演真詮。師之往矣神弗遷，寂光常定無偏圓。我作銘詩翠琰鐫，昭朗盛烈垂年年。

臨濟崇崇，西來正宗，益衍以鴻，三虎怒投，中有一彪，氣可吞牛，教相紛拏，爪蔓交加，入海算沙，乃易禪衣，乃抵勝師，乃治其疵，棲身孱顏，絕去八還。入第一關，河水侵淫，趺坐樹陰，爰濕我衿。我松我粻，我泉我漿。渴饑兩忘，實相圓通。無物不容，悟其本空。玄徵肇胎，涉彼五臺。樓閣門開，南奧北湖。方衣圓顱，水赴雲趨。無間儉豐，香積之歲，且妥其躬，其名上聞，便蕃宸恩，來自帝閽於赫。
皇明遣使奉迎，館于神京，龍文成章，日晶月光，鬱其寵榮。
四眾所依，胡不寧茲而亟其歸？泰山崔崔，一且其頹，靡人不哀，有崇者岡，白虹吐芒，設利之藏。


大法雖無外兮，收攝在一門。玄漠不可象兮，視之儼若存。了不分精粗兮，無對乃為尊。若涉有情見兮，雜糅成盈。虧理事本不二兮，縱橫隨所之。渾涵造大同兮，遍照光陸離。東甌見休徵兮，蓮華出屏間。異僧佩圓光兮，逆流踏波瀾。玄符既敻拔兮，何能滯塵寰。峨峨天寶山兮，鑄鐵為關扉。奮迅一朝入兮，窺破生死機。盡洗結習垢兮，真體露巍巍。方知有為相兮，不離無為宗。彈指幻塔廟兮，毗盧樓閣同。因敬乃生悟兮，自外而廓中。歷坐古道場兮，手執青楊枝。甘露恒四灑兮，餐之甘若飴。木石被霑潤兮，談玄分五時。
大明麗中天兮，佛日同輝昭。所資生育功兮，欲使陰泠消。爰集清淨眾兮，梵音撼海潮。唯師所說法兮，無耳亦當聞。一言歷耳根兮，千劫不作塵。天光下照燭兮，恩寵何便蕃。卷舒每隨時兮，孤雲本何心。生滅已兩空兮，遺蹤邈難尋。勒辭在中林兮，振德無古今。


一真玅心兮圓同太虛，迷者自蝕兮唯塵之拘，曷治曷攻兮在靜其慮。禪斯有學兮流于中土，臨濟正宗兮奕葉其光。傳至寂照兮愈亢厥宗。
子孫蟄蟄兮各闡化機，要使青蓮兮出于汙渠。唯師之生兮孰乘願輪，豈伊應真兮憫世度人。學兼內外兮卓然名家，轉彼名相兮為德之華。紺目一瞬兮大法畢具，見者悟之兮無句之句。寶華樓閣兮彈指即成，示現世間兮何經何營？三蒞精藍兮其法益崇，曷以徵之兮設利青紅。生死去來兮不礙真圓，飛鴻印雪兮瓜趾宛然。塔婆新建兮下瘞靈骨。銘以揭之兮來者是則。



人天之際，所貴惟誠。能貫鐵石，可達潛冥。世之修學，思證無生。舍此不務，其將孰營。倬彼大師，為時俊英。依科攻義，分疏尋經。春蒸卉木，水翻建瓴。天延法胤，神夢符禎。出演鴻寶，丕昭性靈。龍鬼夜聽，寶華晝零。肯昧道器，一混渭涇。飛樓矗矗，湧殿亭亭。棟吻獸攫，桯礎螭擎。琅函飾鳳，華虡鏗鯨。一實所感，百物交并。有仆必起，無廢不興。惟心所證，諸緣莫攖。塵毫無累，體用咸貞。罄竭表裏，吻合幽明。出言石墜，轉霜凝。釋門蓍蔡，剎海章程。屬茲像末，倚作金城。豈期蓮萼，遽生淨泓。三宗抱戚，四眾含情。魂游樂國，魄閟泉扃。世相莫廢，人文是徵。後千百載，尚信斯銘。

中天調御，說大華嚴，最勝種智，萬有俱含，煌煌帝心，冥承遐受。昏蒙之中，鑿開戶牖。熾極而衰，微燄欲灰。不有清涼，曷振其頹？黃龍入夢，鱗鬣照日。首枕尾蟠，臺之南北。曾未再傳，離而去之。諸師繼興，是考是毗，載之則升，委之則墜。不弘在人，道何行廢？奕葉之餘，靈承者公，搴華茹滋，號為法雄。謂彼雜華，如來智海，於覺定中，而得自在。帝珠出現，寶鏡臨空，交光互照，真俗俱融。不善效之，或膠於相，若不剷除，孰非吾障？旋光內燭，耿耿孤明，一法不立，廓落無營。安住毗盧，靈慧自發，內外皆空，觀心無物。出世度人，從者如林。據摩尼座，揚清淨音。旃檀熏心，醍醐灌頂。香味所加，動靜雙領。
詔下九門，召入 禁廷。 恩光赫赩，佛日增。賢首之宗，非公誰寄？慧力之施，茲焉為至。報緣已終，輕如脫蟬。定光常寂，白虹在天。龍鬼護塔，陰飆颯爽。塵沙有生，望門稽顙。



廣智人天師，普度有情眾，天華散毫端，無非作佛事。光明覆一切，盛大莫與等，若非古佛生，定無能繼者。懸記若燭照，皦皦不可誣，不然龐眉者，何以叩吾寢？庭梨久絕華，何以發祥徵？歷抵於諸家，氣如獅子王。一聲哮吼間，頓使百獸伏，出世方為人，佛牙薦靈異。脫彼泥塗內，設利自然露。俄入圓通頂，種種示方便。俯視九江水，欲以一口吞。塔放百寶光，彌月光益熾。起行庭宇間，故物若宛然。巖樹與澗泉，本是無知物。誰知枯竭餘，重榮亦重涌。譬諸籥中灰，時至氣斯應。不假於外來，實由因中起。言言有徵驗，建立大道場。所以彈指頃，宮殿而一成，移住玉几峰，非惟緇素集。鬼神若相迎，天樂半空聞，咸謂未曾有，以法作布施。有如大雲興，遍周河沙界，震雷虩虩鳴，甘雨沛然下。大根與小莖，無不賴霑潤。大乘境界中，諱言神異事。我今備說之，欲警闡提者，植此窣堵波，不異青蓮花。上品上生者，佗時來示現。


我觀群生，所作惟業。黑白雖殊，影響無別。因緣合并，如磁引鐵。神應自然，牢不可脫。干越之墟，降生良緇。氣量軒然，欲吞虹霓。義理蠶絲，自何而推。闢其通塗，非東魯書。乃經乃史，載攻載讀。擿其幽微，罔不昭燭。形諸萹翰，龍錦盈束。擲地鏗然，聲逾金玉。此亦麤跡，盍返其真？性具之旨，何玅弗臻。圓通萬類，不隔絲塵。從而學之，捷如轉輪。文橐教筌，弸中彪外。苟或滯之，觸境斯礙。曷若觀空，超然無對。拔劍一麾，千軍咸退。本既茂矣，末則有光。手握玄珠，三鎮道場。扶衰振弊，作世法幢。以何因緣，魔力遂疆？訾金非純，斥玉多璺。笑談受之，容色非慍。我初無生，死亦無忿。執亦斬風，于風奚損，古先至人，橫罹凶危，委以大順，理亦類斯。顧茲有眾，倚若蓍龜。身亡道隨，寧不遐思？天能勝人，是非自定。外物去來，豈傷吾正。我造銘文，用白師行。萬里無雲，一天如鏡。


華頂之峰，有道所居，隨時演法，太音鏗如。入其門者，無非獅子。我福林師，聞風而起。當機一喝，兩耳為聾。法體如如，情識頓空。歷觸諸師，見者驚愕。言出霆奔，無蟄不作。振錫而歸，我亦何心。舉首睇之，白雲在岑。形雖遁藏，文采日露。學徒烝烝，雲輸川赴。解爾纏縛，袪爾翳昏。其心濯濯，其容誾誾。乘運而游，或出或處。葉落歸根，古今一軌。塵緣既盡，翛然而化協。擲筆坐脫，如人赴家。世相有滅，其性常在。若謂師亡，青山可改。


惟釋迦文，說法如雲，雨被大千，百物咸仁。弟子結集，為一藏教，言之不文，曷資化導？末流相承，纏蔽語言？所以達摩，直探心源，救弊扶衰，吾道爾翼，豈以饐故，并忘其食？師生名閥，研究儒書，洊攻竺典，無幽不攄，終入空宗，縛習禪定，出抵諸方，以正性命。如獅子兒，哮吼一聲，凡情盡喪，何有死生？剎那之頃，法身呈露，以何因緣，為無著故，曰吾有作，依佛為師，敷宣大法，非文孰宜？咳唾之間，無非玅義，或縱或橫，理事不二。有文之文，人所易知；無文而文，識者其誰？四坐道場，機用由此。無舌而談，震驚百里，颶風揚威，裂屋駕濤，梁木其壞，不損絲毛。古云有道，靈物呵護，豈惟人欽，神亦歆慕。世相有盡，起滅空華。白月在天，一塵不遮。我施文辭，以作佛事，書窣堵波，庶幾無愧。


華梵諸祖，所了唯心。函乾蓋坤，開陽闔陰。萬彙芸芸，靡不苞括。肯捐全軀，而局一髮。奕葉相仍，軌轍弗殊。融通小大，無礙無拘。猗歟禪師，神觀孤聳。文彩漸彰，雲流山涌。一旦易慮，面壁自治。攝念入定，如斬棼絲。秋葉之零，飄墮庭戺。仰視青天，一碧萬里。我性之覺，證諸碩師。機鋒交觸，劍戟差差。出世海濱，人天拱手。發祥徵，白石夜走。全提正印，法鼓頻撾。以眼聞者，斷除空華。由其見凝，轉識為智。珠璣落紙，亦第一義。方嶽大臣，遣使候迎，陟于南屏，惟德之馨。名山列五，首曰雙徑。匪私于師，東南龜鏡。輕儇小夫，憯不自懲。皦皦白璧，何憂蒼蠅。風騰波掀，萬辭嗟惜。是非既昭，重蒞舊席。昔師之去，泉流哭聲。師今之旋，卉木榮，世緣已終，微笑而滅。設利如珠，綴于紺骨。末學競奔，曲藝宏施。胡不反觀？本實在斯。遺光所被，千載猶淺。瞻之仰之，誰敢不勉？

