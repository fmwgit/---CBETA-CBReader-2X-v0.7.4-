嘉興大藏經（新文豐版）數位版, No. B462 何一自禪師語錄


雪嶺六年也似貧灰頭土面草生身夜來忽睹明星現夢破驚回識故人


問處如何那一通召來應諾太分明嶺梅堤柳皆春色蝶舞鶯啼花木榮


三呼三應麻三斤真佛無為在我身塵世茫茫誰自覺閒來無事且嚬呻


為君途路鎖煙塵寶劍露時忘我人劍佛一如廓落無生曲調和陽春


瞿曇問處少人知敲磕當陽獨露機明月偏隨流水去白雲依舊故山歸


刀頭手眼平生陳羊首高懸直示人放下雖然千數一拈來遍界不藏身


杲日當空照大千迷雲俱盡頓超然法王據坐目相擊贓露情真不用鞭


以字不成八字非大悲千眼不能窺未觀玉軸承當去免使尋行無了期


若能轉物即如來夜半泥牛眼睛開千手大悲尋不見目前觸處非塵埃


金襴之外復何言風動水流萬籟傳弟應兄呼畫不就剎竿依舊倒門前


出得何如未出時逐波跛鱉莫能窺而今要會定中旨月白風清說與誰


眉毛拈起示君王雨露金門萬古香眼上分明人不薦法華喚作白毫光


拈花垂示誰承當惟有頭阤笑異常滿面春光無限意風吹萬古至今香


綸言垂示欲西歸諸子大家唱祖機是聖是凡三十棒灼然萬物轉光輝


不是風旛不是心是非千古遍叢林忽然開口天機露大地何妨喚作金


目視煙霄臥白雲那知嶺外有乾坤一聲大笑山家趣佛與眾生一口吞


登山跋涉望曹溪徑曲幽深野獸窺策杖遙觀千嶺秀停車坐看萬峰垂鳳凰樹上猿舞獅子巖前塵鹿隨行到白雲重疊處水琴松韻少人知


黃葉飄颻一片嗚園林搖動弄歌聲籬邊叢菊隨風舞檻外葵花向日榮蟬慕廉名終飲露鴈懷節義守孤清年來幾度景遷變滿地秋光動客情


香堂朱戶暖如蒸流水光中春色深泉上漁翁蘆畔醉林間樵父嶺頭吟奇雲怪石山家畫鳥語溪聲野衲琴沐罷客塵歸去晚唯留明月印天心


荒涼剪棘開金田帶水拖泥瓦礫邊蒼柏數株籠雨露野花一片鎖雲煙溪聲山色東林話鳥語蟬鳴南院禪極目渾然瑞氣繞薰風滿面水連天


和風將綻玉河冰引興剪雲補衲僧半缽煙霞藏古拙一錫皓月隱蒼藤晨鐘催臘驚人夢暮鼓迎春續祖燈帝里今宵種歲火輝天鑑地燄層層


林泉幽靜一溪冰冷淡情同世外僧臘去自然新得句春來縱橫舊枯藤雲房掛起定香火煙閣高懸不夜燈一種通宵別有趣清光無限入簾層


瑞雲籠室邊銀片舞窗前擬是浩然到焚香慶有年


松風水石秀登嶺白雲深皎月臨滄海凌空非世心


識得月中桂清光轉異常金風吹曲調花弄有餘香


鳥語啼新句溪聲醒世頑分明親切處疑是幾重關


剖開無盡藏瑞氣自生光雨露千年澤英風萬古香


休心無限趣斂蹟寓雲山冷笑一聲淡忘情但閉關


道在平常日用間倒拈橫用非言詮眼中一點成龍去布雨興雲潤大千


金風蕩蕩百花邊吹破一花香滿天到處生涯隨分足插標指地不須傳


夏日相逢恰偶然薰風吹破袈裟邊囑公一句無私語步步頭頭珠現前


謾言南北與西東這裡無邊那有中棒下番身獅子舞人天千古振宗風


平生氣概異尋常撥草瞻風無限香未舉默然笑徹眉逢人白棒揮當陽


拖泥帶水露風光建立門庭大用彰這裏豁然擔荷去千年常住作津梁


萬水千山與麼來當機一拶脫然開逢人莫謂無知己月到梅花笑滿腮


故人拽杖遠塵寰翠竹林間高枕眠龍虎山中為伴侶優游絕慮不知年


花落溪流便是禪潭清無濁含中天止瀾覓水重添妄離字忘言教外傳


幾度巾缾過別川負笈遍叩憩中天翻身夢破窗前月輝古鑑今不二傳


金風體露正堪然信手拈來百事全一笑自開塵劫眼光明無限照人天


面目未生前開口何語言渾然非別物拈起示人天


常住千年誰隱藏生涯另有異常光歸來笑破忘機處一片清風萬世香


一段真風不覆藏頭頭步步可成當忘機廓落了然處觸目全彰無限光


怪葉異條數尺餘葉為鱗甲蔓為鬚秋風鼓動蒼龍舞吐出圓光萬顆珠


風和日暖百花開陣陣幽香吹過來極目遙觀牽老興韶光一片滿樓臺


登山涉水踏雲頭潭底毒龍溪上遊良柘名山全體露撐天拄地任風流


煙閣雲房畫壁間神清貌古居青山杖前無限松風意看破紅塵閒又閒


素懷開士居高岑策杖別峰洞上尋一路秋深黃葉落青山已露故人心


半山半水居峰前無限秋深不記年點石為金非俗子問君何處是先天


姿容吐秀含芬芳別有朱顏非點妝滿面薰風似醉客拖泥帶水布花香


一氣連枝各路長素容道範作津梁法空為座雨花舞體露見光滿域香


故園草木思君還踏破芒鞋不記年一種虛心別有味幽香誰贈梅花前


四十年來太室顛嵩風吹到帝王邊鷲峰常憶燃身火妙有三空為法傳


和風昨夜到金田鳥喜高鳴望九天萬物化融皆有益二公何意叩窗前


蒼松翠柏擁山亭風動水流演梵聲青草黃花非他物共君一笑賦中情


一盞清茶也醉賢賞心破暗慶新年今宵莫向物中轉鯨躍生光別有天

