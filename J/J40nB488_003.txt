嘉興大藏經（新文豐版）數位版, No. B488 斗南暐禪師語錄


晝夜交輝朗太虛明如日月照無私瞎驢滅卻年前事宇宙茫茫幾箇知


四維上下悉皆聞一擊忘知喪膽魂霹靂聲中消息盡從斯塞斷是非門


面門獨露一孤峰玉洞無私兩道通臭去香來瞞不得但將矢橛振宗風


銅唇鐵舌解談空遍覆三千不記功七七九年無一字至今狼籍海龍宮


煙霞洞裏陪雞犬荊棘林中作主人長臥白雲閒作夢驢胎馬腹億分身


癩馬枯椿事莫期瞻之前後播鎗旂太平本是將軍定倒弄橫拈任意騎


山中行花鳥無心自作吟相識知音天下少三生石上舊時人


山中住挂角羚羊無影樹白日木雞醒醒啼金烏下兔追風去


山中坐慈愍利名人兩箇但把紅塵早脫身莫嫌老衲袈裟破


山中臥流水溪邊幾夢過石洞草深常入定翻身忘卻來時路


此女從來不嫁君如何喚作石夫人梳粧月鏡星簾下赤體穿衣挂白雲


者箇和尚千了百當佛法世法雙收雙放筆走龍蛇真箇人天榜樣


謾說微塵劫數多生前培植苦娑婆要知末後真消息彼岸何曾隔海波


開花結子正初冬採落銀花露雪容粉骨碎身輸敵手從教光奪日頭紅


圓顱方服僧儀全何代遊來住此巔一念不生渾是定逢人不解口談禪


胸襟流出舌尖頭得意忘言不外求四十九年無一字瞿曇有口也難酬


但遇明師是勝緣何須特地遠追攀但能直下翻身去煩惱菩提一体圓


一園紅白應時開風拂清香撲鼻來幾度倚欄頻翫處月明簾影共徘徊


子欲歸家有一言菩提不退好心田但能識破多生夢佛母從登上品蓮


一粒金丸永不離今朝舉起更無疑幾回爐內翻筋斗者箇何曾有是非


沙彌來請法與他一耳摑若向掌上會天長并地闊


終日群居別有天隨緣任運自安然箇中消息誰能識明月當空不露言


空谷傳聲響似雷更深更下一楗椎虛堂寂靜無人到獨許天心皓月來


生成體段巧玲瓏特地飛來顯妙容頂上蓮花藏日月週圍千佛繞靈峰


水漲船高風又來揚帆架櫓出天台梢公力勇船頭硬撞倒雲林老古錐


碧玉初開漫露蹤粗雕細琢欲成功本來妙體如明得規矩方圓任變通


拶碎虛空一聲當陽拔出眼中釘通身白汗青天雨杲日重消火裏冰


學道先須透此宗叮嚀此去悟心空忽然吸盡西江水長舌原來在口中


東村王老夜燒錢現出紅爐火裏蓮歷劫坦然無變色大家齊唱太平年


秘密深藏萬八峰龍天推出振宗風拈來插向滄溟外掃盡妖狐信不通


親遭毒手幾多回輕易人前口不開時節到來全體用迸山倒嶽發寒灰


洞徹無生倒命根一聞千悟是奇入從今更不疑他物滿腹絲綸別有文


鐘山分袂各東西落葉殘紅恨別離腸斷三更心粉碎不知何日又逢師


錫共鐘山寺相談百日期與君分袂去回首意難離


擲地金聲喫一驚一番提起一番新當陽撲出無人識固有天然不壞身


紫金城畔紫金峰過出人間事不同靈鷲儼然無二處今朝重振舊家風


佛法無多識者稀奔南走北枉呈機直饒熟讀三千卷蕩子歸家失路迷


金光爍爍口微開觸著轟轟動地雷一遇知音出隻手大家齊唱法王來


微笑軒中一作家金襴傳後隱光華他時格外尋知己拈起靈山不老花


向上圓關不外通經行坐臥任從容時將一滴曹溪水遍灑天台萬八峰


初秋夏末到東甌接待無糧不自由雲水都來要飯喫我今權作老金牛


作偈吟詩話舊交奇言妙句意何超揮毫寫出當年事竹榻篷窗共一宵


此際重逢話夙緣溪邊分袂水涓涓九秋暫別他山去萬里瞻風望月圓


大海潮聲日夜喧阿兄求靜隱松源寂然不動無邊際佛祖難窺第一關


留情淡處律精嚴清白甘泉湧舌尖嚼碎莖虀明底事諸方五味不須參


佛法無多說向君持經展卷過平生有時地一聲去三世如來把手行


太平何事賴人修突兀名區任意遊南北東西無阻礙迴途須用自甘休


世事人情懶去親閒房靜坐樂天真四恩總報無多子宇宙茫茫見一人


道義相交不倦談西來祖意好追參要知向上超玄路剔起眉毛腦後看


玉堂光燦透玄微霹靂聲中不動衣堪笑時人猶不覺誰知目下自生機


彌勒口開有甚奇不如者箇小沙彌逢人懶說西來意笑破口門兩片皮


拋磚引玉上虛堂凜凜威風不可當萬象森羅齊舉手一家有事百家忙


萬法囊藏在腹中吞而復吐養蛟龍光吞日月乾坤大一派曹源正脈通


虎丘山上白雲家客到濃煎穀雨茶頑石心空能點首時人徒看眼前花


黃金出汁苦心知費盡鉗錘照用時古佛燃燈光世界至今者點不曾移


拄地撐天玉柱峰龍門倒插半空中清溪落落衝潮去隔岸騷人信未通


瀑布翻空何處來驚天動地吼如雷遠觀一片銀山壁近視珍珠灑月臺


磨襠擦褲幾多年喪盡身心不會禪再上蒲團閒作夢何須特地起狼煙


扁舟蕩漾泊琳宮暫爾蒼天鼓逆風自是觀音舒法力管教巽女轉神通一尋柔櫓浮滄海三道輕帆挂碧空千步銀沙親玉趾金仙洞裏見慈容


道在中原不變遷包含萬象利人天喜君廣有超方作妙喻微言滿大千


握土成金上法堂獅兒齊立幾何行爭先頭角翻空舞古殿重增舊日光


作略君家得自然筆尖纔動化三千丹青點破澄潭月鐵硯磨開長夜天

