嘉興大藏經（新文豐版）數位版, No. B419 華嚴不厭樂禪師語錄


馬欽雪竇與南陽共駕扁舟泛渺茫只解弄潮勤舞棹阿誰自在坐官倉


一口吸盡西江水一拳打破太虛空彼此任從滄海變未形終不與人通


龍呤霧起虎嘯風生犀因玩月象遇雷鳴


閒時不見操戈甲臨陣纔看有大雄從前汗馬無人識只在重論蓋代功


數十年來被屈終朝飲氣吞聲不逢劍客知己幾乎屈殺無伸


只因錯觀桃花面惹得旁人道是非痛處加錐何太切難兄難弟世間稀


點即不到到不點二俱辜負過難免破家散宅口招風叫屈含冤天不管


一呼一喏二俱是錯未開口前早已話墮


木佛雖燒情為冷眉鬚自墮眼空天寒宵萬里無雲際月滿冰壺徹底圓


閉戶長年不出門客投誰主復誰賓不因舍利重經火爭得圓明兩眼睛


何須墻塹與重門捨盡慳貪大放心擊析也知無可用家貧怕甚賊來侵


我也有個生緣徒勞五十餘年夙習彌天罪過於今猶未知慚我手何似佛手事事要他分剖剔燈擊磬裝香扶起淨瓶花柳我腳何似驢腳登山涉水無說於今骨露皮穿一任人前伸縮佛手驢腳生緣不住彼此中間到處逢場作戲無端醜賣人前


枕子瞥然墮地不知那個喫驚打破磚頭一塊千秋譽壯叢林


高高峰頂立深深海底遊樵歌歸疊嶂帆影落汀洲


憶昔南關馬不行滿腔熱血已成冰不是一番寒徹骨爭得梅花醭鼻馨


誰似淵明勿自欺不希彭澤隱深居雖然道出平常事五柳之名天下知


鳥蹤魚跡理猶彌草偃風行事豈私誰謂西山亮座主不留蹤跡與人知


無端亂道麻三斤拽出恒沙佛命根只為當時不忍禁結成冤業網層層


太虛寥廓絕織塵智鏡分明沒古今日上舉頭天外看不知誰是箇般人


春山千種態春境百般新雲霞生海宇梅柳燦江程


春風本自無形段大地從教浪有名剎剎塵塵蒙化育知恩端的是何人


懸岩榻磴無生韻水鳥松風歷管絃弗落宮商高占調不言言也不傳傳


燒菴益得三冬煖枯木寒岩理自彰水向石邊流出冷風從花裏過來香


怪石層層關又關長安一望草漫漫可憐無限貪程客咫尺天淵難上難


居廛何似住山阿出入榮為興且歌接拍雖無人應諾觀瞻卻有鳥相和煙籠古樹垂繪蓋日上疏林挂玉珂唯自見來娛自樂頭頭物物不干他


緣箇菴居與市離山深菴小少人知林猿水鳥堪相識雲鶴煙花不我欺六戶虛通玄徑捷三光互照碧天低石床草褥連溪枕一任松風笑大癡


山幽菴寂絕逢迎古柏蒼松為弟兄互換不無枝肯諾投機更有幹堅心同風朗誦長生曲歷雪頻翻了義經品彙雖多多變易知音莫過爾真誠


茅屋三間豎隴西淡然四五箇僧棲同耕有意雲千頃共飲無心水一溪取用不從他處覓施為俱是自家底飽柴飽水飽山況滿目風光日月齊


茅屋三間絕四維住來一任八風吹蒙頭破衲黃茆褥折腳柴床怪石支冷眼白青唯自見枯腸乾淨與誰知閑雲實我真相識去復依依不捨離


居山莫謂懶婆娑住得山來事轉多柴是自搬水自運園希誰種磨誰磨時防竹裏婆偷筍日顧田中鹿踐禾幸有一些閒快活溪聲常共鳥聲歌


依稀又是一年除愧沒能為行不敷枉做個僧居寂寞虛憑尊佛守寒廬直圖老實平常好忽卻人情款待疏耐淡消磨忘寵辱甘貧唯憶趙州無


應世無能退便居岩房恰好不茆蘆床憑石磴蒲團厚座向松門明月孤水便清泉隨飲浴柴多枯木任炊廚苟安抱拙全師德圖甚虛名染世誣


勿須分外覓林泉值此依岩寺豁然谷口晴霞紅白壁松門皓月照南軒苔封古殿重新佛翠鎖靈龜不計年有問即今誰是主知音何必豎空拳


生平直愛住深山傍樹依岩懶結菴心若冷灰機見少身猶稿木世情偏門簾竹密和雲掩徑帶溪深就水灣土曠人稀誰侶伴唯親鹿鶴日相關


幽樓不與世同情快樂園林水鳥聲更有一般閒意思白雲日日嶺頭生


松搖竹舞逞閒情本自無聲卻有聲如是大夫君子意吟風笑月樂長生


頓斷凡情與聖情不勞杓卜聽虛聲東拋西擲隨他去溷俗和光度此生


如癡如兀絕塵情眼不色兮耳不聲有一些兒乾不淨一波纔動萬波生


頻呼小玉擬何情貴要檀郎認得聲言下了知無別事祖師原不是天生


居山莫只了閒情耳目分明悟色聲普眼圓通俱自在百千神用靜中生


無臭無聲倘盡情凡名聖號總虛聲殊形異相歸無相大地何會有眾生


山居大有好閒情眼自青黃耳自聲如是了知空色相頭頭物物始光生


住箇山兮遠世情不聞人我是非聲松風日夜熾然說自覺忘形越死生


偶來此處樂閒情擬步闍黎韻十聲雖自吾儕信口道應知事仗境方生


願離塵市喜居山住得山來莫教閒嬾慣身心無用處刪開荊棘作蔬園


迥脫塵勞住箇山憑鋤掘地是生緣少求減用貧安分煮水調羹菜向前


息心除妄靜居山縛箇茆菴偷自閑有問單傳直指意不無巴掌與麤拳


山居寂靜占虛高路險崎嶇人莫朝不是野人無管待把柴撮米瓦燒


山居快活菜羹香誰識淡中滋味長薄厚乾坤容我老高明日月笑他忙


相公來教文章調山野輕酬鄙俗詞步韻難將心改換隨機易逐事遷移彌陀一句嫌多念經教五千尚未提此是庸僧老實語高明切莫以為詩


向年別去中秋後今日重來夏至前壯麗招提光四眾洪揚祖道悅三賢雖云事理無新舊卻信因緣有變遷不負曹溪宗旨印誠哉萬古續燈傳


禍胎結就是何年今日冤家適悄然兔角龜毛親囑付時臨到處接英賢


祖祖相傳無法師師授受有因直取萬年一念誠為濟下兒孫


去來兩度勝殷勤喫我棒頭裂頂門只待松芳梅子熟枝枝葉葉可傳燈


一期不見露圭角今日重加矢上尖劄盡心肝無可說我宗無語即真傳


幾度喫吾痛棒徹骨徹髓商量脫體承當得去到時拈我瓣香


老實莫遷真實德功勞無論夜黃昏殷勤鑿井池成月萬別千差一鑑分


祖祖相傳無別一味心地法門囑爾掃除知解真誠可繼傳燈


授受相傳心地印燈燈焰續振家風今朝囑付英靈子悟徹宗通說亦通


探竿影草辨龍蛇到處瞻風興轉奢撥著錦鱗能破浪興雲布雨澤三巴


即心即佛莫忘懷二六時恒憶大梅珍重一朝梅子熟非心非佛罵吾儕


相傳授受無別一味心地法門記爾剿除狂妄綿綿不絕兒孫


一圈一點銘心版直為相投針芥管記別渝州李上人將茲作箇千年眼


了卻三心啟德山門開振古鼎州灣燈傳光續龍潭焰桂燦香分楚水問勝蹟名餘增碣石浮圖遠應感多攀灼然弗昧金剛眼函蓋乾坤任往還


出蜀離黔日五十湖南湘水里三千何期舊識於斯遇釋我窮途垢汗顏


袁州塞北狀元洲寶閣參天樓上樓擬欲乘機去賞興高居不與我同流


峨峨一筍透雲衢節節相通戶不無玉砌螺旋臨極頂九重天上小洪都額有九重天三字


久耳騰王閣臨江道不虛雖非仙子跡天下播名餘


一宿閑消萬里程寒更令我憶先人貓頭藥鋪無張挂高岸虛庭草丈深


遐聆三笑已多年今日於斯適偶然試問遠公何處是西林菴畔二松前


兒孫滿世出龍池水木原由幾共知愧末然雖得禮竟也同黑豆未生時


銅棺脫落啟家風浩浩兒孫膽氣雄結下冤仇無了日於今兀坐若癡聾咦眼不閉手不空吹毛倒握真是殺人祖宗


休官幾個似居士抱拙無能實我癡要會如何的的意馬師一喝耳聾時


玉泉號爾慈濟將來成箇法器其中洗盡諸塵滿貯醍醐上味


此事不是小兒戲當家種草豈容易支持內外用心堅若實法門中子弟


世間無物比君壽松柏南山略較些松柏長青山太古一年一度燦新花


大道本無男女直要信心到底彌陀一句莫忘行住坐臥提舉休論他人是非時常照顧自己晨昏克苦殷勤香鐘稽首百禮如是做到臨時管取了得生死山僧苦口叮嚀莫負忠言逆耳


修行要念佛莫只齋酒肉五戒必嚴持妄心須降伏如此用工夫日久定純熟識破念的人方知己面目


自喫吾師棒有年於今也解日隨拈辨魔撥轉野狐媚顯異收回破灶磚明徹德山宗一味了知臨濟飽二玄從斯打得中間也說甚南邊與北邊


大姊輪明滿更暉人間誰不睹精微澄潭浴影驚龍臥錦市歌觴動鶴飛覺地星徵增秀麗清虛體寂脫雲衣看來此箇大圓鏡納得須彌一纖歸


心肝拈爇輓吾兄淚濕襟衫痛處傾有約相將何別去砂盆依舊靠誰人


數十年操太古琴翛然一曲別風吟空餘焦尾懸疏壁未見獅弦挂紙衾斷續宮商誰訝韻錦江流水合知音洋洋四海難藏興只恐鍾期逐浪尋

