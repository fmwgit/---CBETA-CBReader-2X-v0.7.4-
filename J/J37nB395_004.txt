嘉興大藏經（新文豐版）數位版, No. B395 荊南內護國寺啟真誠禪師語錄


皤然一叟鳩杖隨身彷彿似習池蘊公語續傳燈原來是復寰居士諸方見聞有女遣嫁無男當婚相聚口團圞大家話無生


這女善人具丈夫相不去戴笠參俱胝終朝鳴魚唪金剛果修淨居善因庶免臨時周彰咦若要勘破來往師僧問取趙州和尚


者個阿師頂圩頭顱人前倔疆肘後懸符與世恬然受靈山怤三主護國重新寺圖接續東山成滯貨授售自由任所孚殃及叢林數十秋至今光被滿甸都


果海祗因累劫專佈金檀度任隨緣一椎驚惺利名客好向精藍造勝前


福筵勝會廣無邊佛面光輝已面圓金像嚴裝無漏果螽斯祿筭水綿綿


點塔何妨燈一然光明朗朗照三千佛光遠被清光徹濟世心香萬古傳


未轉法輪食轉先金牛飯桶至今然千家一缽鐵丸子古佛肚中萬萬年


靈山自古選佛場五百高僧日日忙為報信檀傾積廩大家出手扶宗綱


盧仝七碗非奇特趙老三盃豈是狂會得無多佛法子客來無語令人忙


運水搬柴皆妙用迎賓送客乃家祥拔山舉鼎雖意水足柴方菜更香


然燈播種於當年心印惟憑一縷傳大庾嶺頭千萬重始終一念戒珠圓


掬水從來香有源卓飛燈續是師恩遙思面壁傳心淨始得開筵法侶尊寶地不隨風物改慈雲常共雨花存宗乘竊恐輸門外聊為搬柴衍後昆


散步高原外人煙入杪秋烏檣過虎渡鴈字帶龍洲秀色三峰出嵐光八嶺幽參軍落帽地風韻有名流


春日城隅迥無邊野色來楚宮何處是梅影自徘徊堤遠人煙曲碑殘字跡灰昭王猶有祭歎息此章臺


天皇傳法地勝跡自依稀世遠銘鐘古時移堂柏非僧繇不可見開子亦難幾開子明時詩僧也惟有青青艸春來是處歸


危檻層巒壓萬家漢陽江夏對芳華漁舟遠浦歸人晚小院殘詩落照斜一枕黃粱真大夢數聲仙笛在梅花縱觀千古東流外倍覺浮生是井蛙


崔嵬屹立似天關推卻篷窗見一班洗缽方逢江日霽掛帆正逐海潮還人天誰辨空中相流峙常存大界間自念非因經卷往堪將蹤跡負名山


古柏蒼松裡危橋水逕通苔青全覆石蘿綠似嵌空江海風帆上乾坤午夢中琴聰非我事自笑入詩筒


日夜江聲過石頭金陵王氣自千秋人間多少欷歔事莫只空空厭比丘


矗翠超人境乘流到上方江聲疑地盡海氣與雲翔坱圠蛟龍護洪紛鴒雀藏笠瓶何處著開士正陞堂


寰宇傳名勝今來見虎丘生公能說法風俗尚同遊山色籠香積鐘聲帶棹流偨虎諸幻影安用敝衲愁


憑欄一望海潮東萬樹千村煙雨中雅趣詩間尋杜老輞川畫裏見王公塔邊古墓歸憑弔世上浮名互色空為報仕途留滯客牛衣何必泣時窮


鷲峰何代自飛來古剎巋然冷石臺滄海東阬日月杳直從高望一徘徊


西天東土竟何如海藏龍宮任所居深淺由來憑象兔三乘誰與破空虛


湖光蕩漾錦攢天亭榭花間照客船惟有緇衣隨白鷺浮沉不計到誰邊


無邊無象也無塵合掌虔登又一新十二觀中千處現不須一喝始驚人


三載琳宮一日成從茲報國又垂名王家功德真悠久鄭重吾師持缽行


著述到禪林掩關自苦吟黃花經雨暮紅樹綻秋深文獻山川色圓通聖佛心紫茸趺坐下鐘罄一沉沉


豐登最喜宜春晴萬彙千葩入眼生花月光輝人共賞火燈交處是雙城


一樣梅花又改年起看風雨卜蠶天竹爐瓦灶無新火榾柮猶然昨夜煙


數載祗園法席開匡徒領眾意徘徊眉山俊秀荊芳遍雙桂枝條任剪裁


息慈早歲便相隨坐穩蒲團垢欲離逝水於今悲弟子孤雲自昔愧人師榮枯朔晦誠難問往返東南亦可思最是歸家先瘞母空門不負背倫疑


虛空雖世界不謂遂無生雅志尚高遠參鋒喜縱橫相知成一夢客邸化浮名嗟彼荊門路能忘太上情


問訊何暌隔全然鴻踏泥靈山同記別濟水共分溪千里真如夢萬機不可齊相逢參飯罷一任又東西


曾無藥石偏生病雖有蒲團不坐禪水月願王松樹案數枝香透瓦瓶遵


祈假逞生淨土身落紅偏苦妒余春燈前燒卻長生術剩買黃金鑄二親


響往名山已數秋幾番策杖欲經遊會心若晤堆藍狀入耳方知四絕留鐵塔鑏金光影燦珠泉跳玉掌趺求南燈永續曹溪派北秀誰宗一線頭


萬古鴻濛外三生智慧中妄真空相迴仙佛聖賢通寶鼎占雲氣珠龕映日瞳僧寮繙貝葉盛代祝年豐


佛日中天無盡蘊大千累億見恒沙四門已辨人天界五衍何岐南北家寶閣麟章開願力祗園龍樹有光華從今鈴鐸聲聲裡喚醒塵衣與亂紗


天地有大文靈秀有奧宅不朽在立言古今傳載籍所藉為國華文獻增舄奕吾荊劫灰後什一鮮千百聖朝今光被右文無遺策先生奉徵聘乃作十笏客直筆發潛德軒軒振風格玉韞山自暉幽蘭揚芳澤與其有諛美不如有己責即茲荒陋寺亦得備前蹟昭昭人耳目原非私所適竊窺兩月中討論窮晨夕如此著書心信足垂金石


不知大夢是何人夢醒猶疑見是真應為迷途煩指點香焚一瓣到清晨


共坐古柏下涼在風生裏時方苦炎熱眾心各懽喜有似當渴飲不必廉泉水相彼風中旛搖搖孰為此以此觀一切無定者何已蝙蝠穴層閣旦夕反相視至人寢不夢夢覺有妙理坐起散步行誰行亦誰止


綺石黃甕便是家幽香原不逐繁華瓶邊澆水籬邊蓋相看年年自作花


意氣昂昂頭角高牧童鞭執趁途遙深山曠野艸漫地信嘴滿腮觸異苗


牢拴鼻孔乘時穿緊把繩頭漫著鞭畜養多年愚拙性始知今日費心牽


出門或可自相隨放去收回暫少馳旦暮小心頭腳穩水邊林下莫教疲


綠楊堪繫始回頭僵屈援收漸漸柔休怪山童性未怠頃然失卻漫相留


山南山北水溪邊穩伏傾誠犁祖田不帶繩頭飲水艸晚歸搖尾不須牽


牛人兩兩俱如如聲色相忘各不拘松石安閒穩坐睡笛腔無韻樂餘餘


紅紫三春野色中溪南溪北艸茸茸本分水艸隨分納快活山童午睡濃


束手相忘還未中此心期與岫雲同雪牛既到白裡獨朗桂輪照碧空


威音那畔本相安叵耐有生始戀纏今日方知娘鐵面者回參透祖師關


人牛屏跡事難明者裡斷然向孰陳鐵餒咬來當面剝祖師無處去藏身

