嘉興大藏經（新文豐版）數位版, No. B384 憨休禪師敲空遺響


杖缽離初地朝行過古城嶺雲開曙色客意逐泉聲曠土人煙少荒村草木平遲遲鄉國路匪我苾芻情


幾度家山不共遊離離禾忝動高秋人因亂後相知少事向生前熟處酬露濕曉煙藏竹塢花含宿雨滴松樓海桑未變蒲團穩誰覓當年范蠡舟


東皋舒野望晴鳥語關關碧淺明秋水翠深見遠山雲衢虹散彩雨霽日燒瘢何處漁歌發扁舟在一灣


山寺驚秋早林深白露溥泉分石逗響葉脆草將乾靜引蟬聲發涼吹客枕寒剪雲思補衲隨處易為安


曉望晴空爽氣清乘閒曳杖漫經行沿崖狖見穿林影隔岸樵聞伐木聲水到窮邊谿路斷山行盡處野雲生轉身欲計歸來步一帶村煙聽鳥鳴


灌木陰森石徑斜亂雲深處野僧家柴門永日無人到只有蒼苔襯落花


散墨都無色神工化更饒參差隨筆力晻曖若春宵歲久枝仍翠秋深葉不凋買脂非是惜勿妒洛陽橋


殿閣凌霄漢諸天集寶林春山濃佛髻洞水振潮音帙古雲蒸濕梁空燕語沉卻思庾嶺事孤負昔賢心


古柏叢青靄諸天近翠峰到山方見寺隔岸不聞鐘屐齒苔多滑石衣雲尚封知師仍在定繞屋虎狼蹤


宿霧空澄破曉煙遙看匹練挂岩前千尋倒瀉寒飛雪一帶平分玉插天翠束雷聲鳴疊嶂空涵月色印長川山靈未許潭龍臥直放洪濤達九淵


暫息翻成住濃陰喜偕君開池留皓月洗竹友清棼蔓草長松徑疏鐘出澗雲鳥銜花片落點破碧苔紋


夏日林居靜山空覺晝長苔龕依剝啄野水落蒼茫暑雨回書潤薰飆送竹涼冥心趺石坐蕙近有微香


地遠塵難到山深石也奇情閒娛鹿豕風怒走獅猊薜荔衣新製松花食舊枝隔林啼鳥疾伐木有幽期


錫挂千峰月泉奔萬壑雷梵音清鳥和山色碧桃開樹老雲情薄潭空雁影裁卜居猶未得共此一徘徊


疏疏空翠落庭陰瀟洒山房入漸深清戛風叢聲弄玉碎篩月徑影搖金柯亭韻落千秋雪汗簡名標萬古心幾許幽窗閒自適惟餘擁鼻對長吟


砰瀨前溪激石淙花坪草堰認歸笻高吟獨對峰頭月落盡空林百八鐘


宿霧澄朝霽長空雁字連丹楓霜染葉碧澗石鳴泉友道敦三益奎文映九天愧非衡嶽懶分芋記高賢


自臨兵燹跡蹁躚客路天涯二十年今日歸來風景異斷雲殘月鎖荒煙


客去關山千里情鄉音一半隴西聲田間野老如相識驅犢回頭問姓名


蔓草荒雲亂夕暉山川依舊昔人非殷勤惟有池邊柳泣露依依待我歸


孤峰屹立插雲端砥柱西南擁翠盤灶冷千年荒藥鼎雲連萬樹護仙壇火燒兵劫秋鐘斷月落霜天客夢殘惆悵遺蹤煙壑杳瀑花高洒石窗寒


攜杖西來經此過題橋無柱挽行歌芙蓉已沒秋霜老觱簟猶吹戰馬多纔靖邊烽開玉壘久深荒草臥銅駝錦江春水仍依舊時逐微風蕩綠波


到處經殘劫於茲更慘神長途悲塞草幾日未逢人白骨田蕪遍黃昏鬼哭頻何年齊聖治還擬葛天民


門徑開三府圖書貯五車酒光浮竹葉棋局落燈花谷暗泉聲細山空月色賒主人能愛客何處不吾家


一年兩度上龍州華髮蕭蕭歎白頭堧樹連雲迷雉堞荒城宿草枕江流鼓鼙已息他時淚籬菊重開此日秋莫問昆明灰劫事由來天地摠虛舟


未入蓬茅心已降輝輝螢火照山窗不知何處春聲急驚起松巢鶴一雙


昨夜台星曜草廬仙鳧今喜到幽居花香靜榻成佳句鳥語虛櫺讀梵書織樹茶煙山霧薄穿簾月色夜光疏宦情近說僧相似也傍琴臺學種蔬


奎壁凌雲對水開憑虛高閣勢崔嵬滄江練色明書幌銀漢秋香釀菊杯谷口浩歌樵唱去壟頭橫笛牧吹來簪花未減龍山興愧乏登高作賦才


漫杷青蓮社裏裁虎溪閒月自招來山含兩氣鳴秋葉水咽寒聲隱怒雷桂籍仙傳空六案江城亂後只三臺清時莫厭鉛華暮看繡龍門入錦堆


草桐客相並幽懷稱所居乍陰峰礙日向暖客觀書門近蒼松掩窗明碧水疏暫來且一住何處不吾廬


鳥語何其密故人喜到林溪迴青嶂合徑入白雲深採蕨吹香飯援毫對潺吟欲將酬半偈松澗起潮音


幾點殘星破曉鐘群鴉飛散寺前松開門忽見新秋色畫出南山四五峰


白雲松翠半山隈亂後荒田秪自栽七日王公人已去千年丁令鶴歸來離披草色眠狐塚寂寞龕燈臥石苔遙憶錦城今夜月幾人清賞對蓮開


石狻猙獰巧更嘉何年鐫貢法王家毛衣綠長莓苔雨瓜甲紅潛草樹花難共象龍分半座不同羊鹿演三車巍然獨踞無生地日鬥晴光散夕霞


躡磴攀雲過此生一肩枯木是經營有時獨步孤峰上何處高歌曲澗行兩笠隨編黃籜殼薜衣常帶紫藤英看棋松下歸來晚柯爛消塵不記名


湖上金鱗晒子遲春來惟有柳先知芭蕉葉嫩風吹折為寄南窗寫竹枝


茅堂倒影拂雲低雨過新銜壘燕泥夾岸垂楊千樹綠人家隔在斷橋西


疊嶂重重護彩霞翠微深處是山家黃猿誘子偷庭果白鳥呼雛上樹丫萬壑松濤翻石壁一溪春水泛桃花客來草坐無餘事漫拾枯薪自煮茶


檻外溪陰散竹涼半峰晴日曝山房黃花載酒入如晉白雪裁詩韻入唐雁陣初翻雲外字林稍已墜葉中霜浸寒漸覺禪衣薄晒取蒙茸上石床


林深百鳥日喧啾道合無心境自幽舞蝶尋香沉曉露飛鴻啄稻下清秋車前誰識孫陽馬隴外憑歌甯戚牛兀坐蒲團香篆裊一簾明月挂西樓


住山豈是愛山居布衲家風道有餘那得廣招天下友不妨讀盡古人書盤供野菜溪邊種葉占閒吟紙上疏宴坐松窗虛寂歷花幢鳥徑自如如


逢迎懶效似癡憨莖草時拈為指南歌轉流鶯聲歷歷條垂弱柳徑毿毿迴途易選丹霞佛致術難諛元葉柑曾憶古人休歇地深山深處一茅庵


不傍青門學種瓜喜將石枕臥煙霞伸拳嫩蕨拋新粉帶蘚乾薪折古槎萬竅寒風吹雪谷一林疏月照梅花尋常活計無多子飽飯閒眠悶喫茶


翠篠離離隱碧谿蓬茅矮榻稱幽棲衾寒破屋藤為幔蘚滑危橋石作梯桃熟不聞桑海變心降已越劫灰迷客來相問無多論笑指山兮與水兮


茅堂終日坐清棼疏壁通花氣若薰元亮應知來入社少陵何必細論文斫成木缽泉堪貯澆長園蔬鹿與分榻暗不知天色晚推窗劃破一溪雲


得住青山意足便橫搘彴小庵前幾竿修竹蕭蕭雨一徑長松羃羃煙聽響汲泉青嶂下吟風坐石白雲邊饒君識破其中趣已落吾家第二禪


行腳年來路轉遙溪聲似夾海門潮花含祖意嫣山塢木孕靈根傍石橋別洞雲歸泉滴滴沿崖徑窄草蕭蕭山農問道重徵偈寫破窗前一葉蕉


磨彼鐵杵可以成鍼嗟我同人孰辦肯心


綿綿葛藟上引喬松胡為日用不知所從


雉之在梁且飲且啄文之在犧載烹載割


白石可盟清流可濯有美一人其蘊如玉


龜之盲也浮木有躋心之近也嗟彼長迷


邈矣古人我生之後匪曰同倫於法何咎


陟彼安禪寺孤笻寄上頭瀑飛雙澗雨木落萬山秋石磴盤高頂雲松結遠樓征途猶未已漫記福城遊


宿水三倉道雲情萬里賒柴門編槲葉草屋覆藤花山靖無妨虎林深有睡鴉低頭憐月色清影似龍沙


避暑堪何處清涼古寺中谷深藤屋暗泉冷石潭空竹密生涼吹岩高蔭翠叢洞山公案在無處不圓通


聞道連雲棧芒鞋始一過危嶠懸仄徑飛瀑瀉長河萬木生雲氣千峰聳髻螺劃然驚杖錫猿嘯半岩阿


古柏蒼蔥衛法筵巖中面壁憶當年磨消日月山問石流盡乾坤澗底泉峰鎖洞雲藏五乳臺高樓閣近諸天花開已遍恒沙土立雪徒教意惘然


來尋面壁處翠竇有遺蹤石印棲禪影虯蟠挂衲松靈花開五葉寒雪鎖千峰斷臂傳心遠唯聞五夜鐘


望中遙見寺孤嶂倚雲松山色分樵徑猿聲到客笻剔苔碑斷字擲杖澗飛龍立雪人何處嵐光蘸碧峰


罪性無因悟本空把茅曾寄此山中岩廊虛寂無人到門掩蕭蕭檜柏風


幽林坐對適清真香滲曹溪得句新波撼翠流峰寫照光涵玉潤月傳神苔侵綠岸凝珠箔花靨紅渠濯錦塵自是沼師卓錫後淵源千古有同人


劈破青山醒曠聾洞開絕巘迥玲瓏輪鎚未假神力修斧何關巨擘工嶺上白雲低枕席林端清磬落杉松幽尋應許宗雷到刻漏無妨傚遠公


乾坤餘散木得此寄閒身挂錫同幽寺談心識故人青山唯爾在白眼許誰鄰無問雙林叟橋流總是真


煙蘿生翠壁石室靜宜秋散淡忘賓主疏慵任馬牛草深巖路隱泉活澗聲幽為問龍山老人天未可求


丹崖翠壁鎖重重高士當年此寄蹤翰墨無文蟲蝕盡山雲有護洞還封飛泉洒落千林月野鶴眠殘萬壑松書劍不歸南度遠空山唯聽上方鐘


法護祗園德倍饒歸來賦就樂熙朝興臨彭澤樽多釀劍入豐城氣自豪節介四知聲愈重竹開三徑暑全消龍媒未許東山臥麻詔還佐帝堯


雲林積翠半山隈車馬紅塵絕點埃仙自石橋騎鶴去客從閬苑寄詩來凌空鴈近鳴飛錫曲水鷗閒浴渡杯聞道東林重有約社蓮須是待君開


新竹垂陰覆短墻金衣聲裏度雲涼簷前急送收書雨一樹庭梅半落黃


萍梗天中感順然抱素真會心皆是道徹骨未為貧鶴煙深樹池翻藻戲鱗更知閒步履共惜少林春


竹裏風聲秋高月色明閒堂誰是伴曳杖自經行紅樹濃霜葉黃花瘦石莖拈來詩料穩題詠入無生


開鑿非神禹天然壯錦屏嵐光生紫翠石蘚畫丹青塵逐禪栖靜風旋蕊遞馨何如僧月下倚坐兩行經


飛流千仞落一片似垂簾玉貫岩藤繞珠拋石浪圓迴風斜欲捲篩月正長懸應是仙源近常疑隔洞天


搆石跨山澗落虹飲翠微碣留空有跡仙去已無歸半月分高影千林映曙輝潺湲流不盡時見白雲飛


靈源深莫測得妙在山根印月涵空色流花濯艷痕闡通石澗傍閣遶松門法已知龍悟澄澄寂無言


翠巘鑿中虛吳公昔隱居蠨絲風墮網蝸篆壁成書雨剝龕苔古林疏月色餘落花深洞口蝶夢自


臺高凌碧漢月小邁峰鶴老千年柏山空五夜鐘停杯邀桂影就石坐岩松縹緲雲天外清光若可從


結搆依山麓重巖疊翠嵐千峰迴望合萬籟入虛含風雅亭碑在疏狂野客酣上方鐘鼓近稅駕幾來參


巍閣連雲迥飛簷插鷺風鳴驅鐵馬山震吼蒲牢斗拱星河近梯盤石磴高谹聲驚定缽萬壑捲松濤


薄暮梯雲上翠岑江城鼓角發珠林撐開樹色千枝月擣落秋聲萬戶碪洞古已消獅象跡院空猶剩兩花深頭陀幾劫傳燈去滿目蒼煙動客吟


仄徑凌虛上晴川萬象開林深樹宿鳥洞古石生苔眼底中原盡天邊候雁迴白頭逢老衲嘯傲出雲隈


平湖澀浪點輕鷗竹際風和翠欲流密樹深藏雲裏寺高城半映水邊樓木蘭橈轉慈航穩書帶翻苾草柔須達有因乘夙願鮦陽今復見倫儔


勝何緣寺南塘舊碩邁橋通支遁馬池乏右軍鵝寶月明花榭金雲映薜蘿高枝已挂錫塵慮莫相過


浩然歸去幾經霜占斷瓊枝秪自芳影散羅浮千樹雪瓣分庾嶺五株香冰心解凍留金鑑玉骨凝寒信鐵腸惟有孤貞先屬望陽春曲裏韻偏長


翠捲西風兩岸蒲碧筒秘晚已停沾鞭鳴玉勒來驄騎界列金繩入坦途縟綵光生留帶偈韡花香散襲犀渠應知下榻情何限卻喜忘言道不殊


院靜秋林景更清木樨深處悟無生尋香太史知何處露滴金莖皓月明


移錫來幽土平蕪接水雲天空雙雁落地迥兩河分園鹿高原見荒雞野店聞秋霜誰共惜徒自憶離群


近別峨嵋路常懷第一峰臺高無剩月山靜有鳴鐘老銀象飛泉掛玉龍何時深處去一榻臥雲


落日林塘靜尋幽泛水亭蟲聲鳴斷岸鷗夢結寒汀樹暝湖心影船開水面萍歸來相和句月色滿柴扃


客裏重陽日登樓倩一觀千林秋色老萬井曙光寒眼歷河山盡心閒世界寬卻思陶令賞叢菊待誰看


疏影橫斜襲遠香晴烘麗日上莓墻高情夢破梨雲曉失路愁看驛使忙竹裏彈琴清雪操松間影鶴傍枝藏冰心已許林和靖宮額無煩點壽陽


城北仙翁處士家閒中日月樂無涯數將甲子頻窺鶴種就靈苗已吐花風靜玉池眠白鹿煙消金鼎熟黃芽懸壺近市誰相識秪許長房過不差


客裏逢除夕蕭然兩鬢華寒深憎瑞雪燭暈剪輕花臘饌三冬盡鄉心萬里賒何時偕舊隱泉石共生涯


鬱鬱空林下不知近九衢荷池擎雨蓋藤架引龍鬚鶴翅彌天廓雲情脫世狗那堪深樹裏崹鳥似巴斂


秋興挽行色林鐘散曉鴉紅飛霜樹葉黃綻竹籬花竿木隨身穩金風坦道賒呂亭遙悵望一雁落平沙


望隨平野盡旅雁正南時浦樹零秋晚關河策蹇遲風吟松際月菊吐路傍枝握手難為別欲言寄所思


占得嵩高畢此生蒲團終日絕逢迎心空石室花無雨露冷松巢鶴有聲林下錫歸煙寺晚橋邊月上石潭清獅絃自是知音少爐火頻煨折腳鐺


深林鬱密稱幽棲水滿平湖勝霅溪白板宿雲驚過雁瘦笻搘榻待鳴雞城頭夜月千家思隴外霜寒萬木低最是秋晴天色好閒吟踏步過庵西


臘瓣含金鬥雪香檀心都盡蝶蜂狂疏容未是貪春早恐負靈根在上方


楖栗雄三楚聲光振九州霞標雲漢迥雪谷翠雲留猿嘯嵩門月蟬吟赤壁秋相期那可再萬里水江流


桐響驚秋葉他鄉送客歸浦雲含宿雨江樹靄晴暉旅況真難遣鄉音頻覺稀明朝千里路相望兩依依


飯罷經行候涼颺碧草凄板橋通曲水岸柳夾長堤乍響驚魚躍旋飛避鳥栖幽篁深處望落照女墻低


石徑陳年上蘚花橋通孤岸傍人家墻頭青杏兒爭摘老圃肩鋤獨種瓜


旦出西郊迥清秋白露前宿雲藏野店曉露濕炊煙岸江帆影村墟土堠連道傍翁仲石沒姓幾多年


蟋蟀鳴幽砌空庭落葉深荷枯香半歇風勁竹長吟問法無玄度詶機有道林浩歌唯自適雲外幾知音


鳥語迎詞客龍光隱梵宮香交花霧重陰占柳塘空格外通禪意言前薦祖風獅床如欲借還許問蘇公


客裏逢君別離愁欲暮年鄉心間過雁遊子憶歸天勿惜風塵苦寧辭道路偏秣陵如到日長記白雲篇


玲瓏琪樹映朝暉瑞靄嚴城接翠微嶽降嵩靈開紫極鸞迎仙使到朱罪談經石上塵都靜隱釣溪邊鳥息機已羨布金隆法護諸天鐘鼓正瞻依


吳山曾歷遍錫已罷宵征戶外懸秋月床頭落澗聲惜霜愁易遣伐輻志先成傾蓋頻相得真堪話此情


野水連空碧沙禽暖尚依蒹葭生旅思促織叫絺幃蟾影諸天近秋聲亂葉飛壯懷舒未已處處擣寒衣


天涯同作客喜遇況清時鶴性從瀟散萍蹤任所之疏桐憐月色遠夢入鄉思短鬢秋將半芙蓉落未知


湖中疑無地積翠入山居徑繞藤陰合蟬吟木葉疏澆畦鄰邵圃游泳樂莊魚既獲增幽賞詞鋒振有餘


萬事從緣合一枝得暫安窗虛殘月照衲重曉霜寒鳳德憑誰歎獅絃只自彈何如深竹裏風韻日琅玕


古云不惜過秋霜面命如同記未忘汝海浪平龍臥穩慈泉壑靜派流長臺高日暖爭花放曲澗春深起蟄藏唯有懷人思更遠藝蘭澧浦詠馨香


獨樹江頭望遠天西風黃菊悵分緣香盈驛路吹花裏鴈帶秋雲落澗邊入世頓忘霜骨脆攄愁唯有道心堅黯然賦別非同別好誦莊生第一篇


野草生新綠看花獨破愁狂心悲野馬人世苦蝸牛就燢憐桐響汲泉愛月流春風時不定吹白少年頭


雲凈曲天空銷魂客路中林高秋漢月錫振楚江風野店炊煙白霜林醉葉紅景行思仰止極目望歸鴻


鮦水期相識冰心絕比鄰那知同道侶都是異鄉人露白凝黃菊楓丹憶紫蓴孤雲蹤不紫後會若為論


特舉江柬櫂來聽塞北笳息茵猶未暖歸計已先賒野店藏深樹寒流漱淺沙南塘今惜別相思各天涯


雲鶴蹤無定乾坤盡是家冥心澄曉霽寓目斂晴霞綠樹啼春鳥紅香放野花翛然忘歲月何處覓生涯


竹院風生露頂涼林花低翠小紅香篆煙消盡將斜日古柏移陰過短墻


乍別故山石移來寶地裁仙苓期未望巢鶴計先猜固本培根厚抽枝漸葉開蓬蒿遮莫掩未可雪霜摧


小搆藏幽篠洒然萬籟清稍垂新雨濕葉響晚風生倒水揩花鏡高枝度鳥聲坐來忘物我秋月印湖明


夢覺羅浮幻清香散墨花焦痕如墮影折筆似枯槎鎮日忘蜂採長年趁蝶斜隨時能寄目野客興偏賒


採銅曾說此山巔問道同來有七賢迷跡尚追千載事傳心唯見一燈懸虯藏樹老盤山洞石斷碑殘上蘚錢應是下方城郭近鐘聲每送夕陽煙


萬木陰森百鳥鳴喃喃猶似誦經聲泥龕洞鎖孤雲靜塔影空懸皓月明石上無塵松自老山間洗缽沼常清當年問道云何事汝水東流傍楚城


僵勝袁安臥無人冒雪來凍雲披牖竹饑鳥啄庭梅徹骨寒難禦齊腰事可猜爐頭賓主句撥盡夜然灰


積雨春初夜楮幃冷素光梁空懸佛火風急送梅香背郭聞譙暗寒雞破夢長窗虛擬射白林外有荒塘


邂逅期鮦水頻歌蜀道難他鄉猶惜別故舊易為歡晴樹花偏麗春江曉尚寒欲將風穴去何日話彈冠


寄息檀陰四載過江城無奈別離何雲情有戀依金馬野意無媒聽玉珂欲上嵩門參壁觀還疑丈室對維摩法輪已屬調羹手日震雷音到薜蘿


法護金城仰大才檀林蓊鬱倩滋培梵音喜並琴音振佛日期從化日回阡陌春和花已綻閭閻風靜戶常開孤笻西上頻留偈詔侍金庭有鳳來


日麗春晴歸笻不計程隔村紅樹遠曠野綠雲平應供逢齋主隨機悅世情高懷興有托啼鳥一聲聲


暫憩衡茅下晴霞映錫光塘深千樹柳杏出一枝墻吠犬僧初到烹茶客愛嘗任緣隨處可何必是西方


滿目真堪笑陶潛許獨吟鳶魚須會道木石任幽尋照破三生面能開萬劫心丈夫元無我何必只儒林


得便還家路到來春草生山空臺殿古洞鎖曙雲平傾蓋情偏重忘言道不輕子韶能物格燈錄繼題名


千里同風客傾投意洒然杯從閩海渡榻共汝山緣半壁扶人影一龕散燭煙坐來清夜永月色到簾前


偶入白雲裏林深愛息幽片言忻意合數載顧情稠自幸臨獅窟誰期列象遊弄泉探巨壑舒嘯陟高丘雪曲鏘金石機鋒峻鐵牛聯芳齊祖域入世慰凡流月印空潭影松寒響澗颼錦詞推吐鳳雄辨讓傾湫蟪沒將終夏蟬嘶已近秋賡從方調愜話到欲離愁易得生民望難為隱者儔化鶤騰北海飛電爍東鷗浪激三千界霖施百億洲枯回餘草木涸溢盡渠溝在處頻垂釣逢場任作謳曇華芬瑞艷寶筏濟時憂蓼岸紅遮渡禾阡綠蔭疇蛩吟書柿葉鶴夢繞山樓鴈足傳何日崍笻喜少留層峰天外遠清韻滿溪頭


窗明葉落已驚秋草徑新鋤報客遊尺素久裁傳雁足新詩漫寄到庵頭山廚食菌燒松火石鼎烹泉待筧流聞道蘆航將北渡暮雲江樹不勝愁


沼師弘法地幽邃絕塵纖薜荔藤垂幔珠泉水挂簾山光薰曰靜塔勢簇雲尖若個顏曾破林花不倦拈


古穴空山裏雲深未可探翠環千樹柏紫載一峰嵐祖道彌今古禪燈易苦甘中崖深夜月疏影照蘿龕


去年今日在南塘此夕林巒世事忘戶外好山青入眼洞前明月素如霜飛來寒瀑珠千顆落盡窗陰葉半床秋色撩人容易懶且將清興寄詩囊


鯛陽傾蓋盡情歡此日先歌行路難汝海澄波賒月色嵩門峭壁倚天寒神怡雪澗松千樹釣穩漁璣竹一竿歸去不妨花雨散階前歷亂鳥銜殘


寂歷山齋古寒深夜未央挑燈披道偈擁衲坐繩床月上虛窗白庭陰剩菊黃冥然心不起獨對一爐香


朦朧殿閣望重重翠潑晴嵐上遠峰行到白雲將盡處水聲寒咽度溪鐘


黃葉猶填徑扶笻一到來舊巢松鶴老新蕊杏花開鈴塔風傳語庭碑字蝕苔僧言兵劫後今始闢蒿萊


靈雨洒空濛湖平接梵宮白生虛殿角綠上廢詩簡漏盡無移榻愁長有聒蟲如何能慰目望斷海門東


谷風剪剪亂飛花欲寫離情咨復嗟乃兄真若鳳置孤標卓立出雲霞相期矢志囓冰雪策勤斯道絕紛譁胡為別路忽週遮試歌風穴送還家風穴山深在何處萬柏蒼茫鎖煙霧岈湍激吼豗雷一道寒泉飛瀑布東峰突兀殊覺高摩青插紫當雲霄下有蛟龍蟠旋隱居之窟宅上有參天拂日掩映之松濤鷲嶺蘭若處其下梵音微動雨花飄塔勢崢嶸齊中頂仙人跨鶴來滄溟月下吹笙步月歌歌聲光炯炯倏爾天風響嶙嶒恍如萬馬之奔騰石竅呼號山欲裂翻空攪霧徙鶤鵬扶搖直上九萬里翠嵐極目杳川底煙火人家帶郭城錦屏疊出山如洗樵牧雲深不見蹤長歌松下草茸茸笛聲隱隱過前阪又聽忽達來西峰絕壁面面兩相峙洞戶當暄遠朝市園蔬畦分七葉巖那羅延窟亦如是境何幽兮山何深晨鐘暮鼓戀栖禽谿何邃兮谷何窈羚羊挂角絕追尋昔有浙僧居此土韜光宴息人不顧一朝穎脫露囊錐簇擁樓臺成常住曲彔床子郢衙開有識仰山須再來七百餘年消息絕而今才復振隳頹鐵牛機峻從中起峨峨萬仞誰能倚唯君廿載侍巾瓶紙襖抄來無窮已誰云侍者參得禪三呼三應自天然瞎驢滅卻正法眼人室親承絕蹄筌雪浪千層翻汝海鯨鯢鼓蕩增光彩雲吐沫徹天衢驚煞蟠螭與黃能蘚徑春來點石斑值君振策還羅山芒鞋踏破蒼苔色況復桃花開笑顏人生天地常如客豈惜風塵走南北瞬息光陰過隙駒肯取榮名以為則昔聞河西罷夜參胡僧金錫頗相諳林下疋馬終歸去廣眾徒知道已南佛祖門庭識者懼真誠不是小兒戲懸鶉采藿度秋霜只要馨香遍大地此日送君歸故鄉令人躑躅復徬徨極目冥鴻杳天際魚腹望剖心悒快風穴何幽深白雲常依護虎負山之嵎俄起獨散步異曰驚虓知何處葉落還尋舊山路試看獰猙弄瓜牙咬殺豬狗何其數虎兄虎兄聽我歌我亦尋山便歸去


白雲片片抱幽石嶺上寒松翠欲滴洞戶當岩背夕陰流泉澗底漾虛碧水澄渟山寂歷百鳥不來何處覓衲擁繩床臥白雲雨過深蹄印虎跡苔蘚徑竹歌斜馥郁風生野草花兀兀髼鬆石上坐無生一曲吹胡笳谷風清秋月白枯藤倒桂景奇絕青猿麋鹿共為鄰石枕岩深天地窄孤蹤迥復誰同憑渠喚作住山翁一道神光輝萬古肯將閒事羅心胸茝蘭香幽禽語覿露堂堂是誰舉石首點來錯過他獅行何曾得伴侶骨象奇風自高白雲深處惜羽毛試看翮健衝霄去擘開滄海噉金鰲

