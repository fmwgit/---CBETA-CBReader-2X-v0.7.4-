嘉興大藏經（新文豐版）數位版, No. B277 雲棲法彙（選錄）(第1卷-第11卷)


妙湛總持不動尊 首楞嚴王世希有
銷我億劫顛倒想 不歷僧祇獲法身
願今得果成寶王 還度如是恒沙眾
將此深心奉塵剎 是則名為報佛恩
伏請世尊為證明 五濁惡世誓先入
如一眾生未成佛 終不於此取泥洹
大雄大力大慈悲 希更審除微細惑
令我早登無上覺 於十方界坐道場
舜若多性可銷亡 爍迦羅心無動轉
南無常住十方佛 南無常住十方法
南無常住十方僧 南無釋迦牟尼佛
南無佛頂首楞嚴 南無觀世音菩薩
南無金剛藏菩薩


稽首皈依蘇悉帝 頭面頂禮七俱胝
我今稱讚大準提 惟願慈悲垂加護


○阿彌陀佛身金色 相好光明無等倫
白毫宛轉五須彌 紺目澄清四大海
光中化佛無數億 化菩薩眾亦無邊
四十八願度眾生 九品咸令登彼岸


大慈大悲愍眾生 大喜大捨濟含識
相好光明以自嚴 眾等至心歸命禮


所有十方世界中 三世一切人師子
我以清淨身語意 一切遍禮盡無餘
普賢行願威神力 普現一切如來前
一身復現剎塵身 一一遍禮剎塵佛
於一塵中塵數佛 各處菩薩眾會中
無盡法界塵亦然 深信諸佛皆充滿
各以一切音聲海 普出無盡妙言詞
盡於未來一切劫 讚佛甚深功德海
以諸最勝妙華鬘 妓樂塗香及傘蓋
如是最勝莊嚴具 我以供養諸如來
最勝衣服最勝香 末香燒香與燈燭
一一皆如妙高聚 我悉供養諸如來
我以廣大勝解心 深信一切三世佛
悉以普賢行願力 普遍供養諸如來
我昔所造諸惡業 皆繇無始貪瞋癡
從身語意之所生 一切我今皆懺悔
十方一切諸眾生 二乘有學及無學
一切如來與菩薩 所有功德皆隨喜
十方所有世間燈 最初成就菩提者
我今一切皆勸請 轉於無上妙法輪
諸佛若欲示涅槃 我悉至誠而勸請
惟願久住剎塵劫 利樂一切諸眾生
所有禮讚供養福 請佛住世轉法輪
隨喜懺悔諸善根 迴向眾生及佛道
願將以此勝功德 迴向無上真法界
性相佛法及僧伽 二諦融通三昧印
如是無量功德海 我今皆悉盡迴向
所有眾生身口意 見惑彈謗我法等
如是一切諸業障 悉皆消滅盡無餘
念念智周與法界 廣度眾生皆不退
乃至虛空世界盡 眾生及業煩惱盡
如是四法廣無邊 願今迴向亦如是


若人欲了知 三世一切佛 應觀法界性
一切惟心造以下俱各三稱


○佛子所造諸惡業 皆繇無始貪瞋癡
從身語意之所生 一切我今皆懺悔


○眾生無邊誓願度 煩惱無盡誓願斷
法門無量誓願學 佛道無上誓願成


○自性眾生誓願度 自性煩惱誓願斷
自性法門誓願學 自性佛道誓願成


神咒加持淨法食 普施河沙眾佛子
願皆飽滿捨慳貪 速脫幽冥生淨土
皈依三寶發菩提 究竟得成無上道
功德無邊盡未來 一切佛子同法食


四生登於寶地 三有托化蓮池
河沙餓鬼證三賢 萬類有情登十地


自皈於佛 當願眾生 體解大道 發無上心
自皈於法 當願眾生 深入經藏 智慧如海
自皈於僧 當願眾生 統理大眾 一切無礙
和南聖眾


汝等佛子眾。我今施汝供。此食遍十方。一切佛子共。願以此功德。普及於一切。我等與眾生。皆共成佛道。

