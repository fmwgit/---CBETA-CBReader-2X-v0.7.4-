嘉興大藏經（新文豐版）數位版, No. B412 三塔主峰禪師語錄


祖風閩浙已輝煌殃累渠儂北斗藏常帶角毛高著眼橫拖泥水力承當韜光顯跡真堪辣蜜用潛行冷似霜後代兒孫沒伎倆晨昏瞻禮一爐香


朅來應現宰官身果見金湯法苑春早展經綸為柱石茲因記莂作梁津渾然瀟灑林間志覷破浮游世外塵笑把毫端揮未盡名藍孰不仰洪釣


淮海波寬寄瘦骸長洪鴛水接塵埃衝風破浪推收放把住推開任往來三塔點頭爭笑傲十方把臂讚奇哉深垂綸釣忘年月獲個金鱗始稱懷


從來拄杖逞神通何意分襟七夕中煙水波光權作餞禾城秋色送行蹤晴開氣爽雲空闊霧鎖山青花潤紅此去湖南仍不隔由來千里自同風


數年慚愧勉支撐鮮不逢仁解困英幸有同風相委悉等閒拈出作金聲


把袂分襟各一方欣逢雪夜敘長年千華上座雷音震法雨均霑大地田自愧凍儂無伎倆龍淵蛙步敢當先今朝何幸光殘臘笑待春風話席前


益新猶振舊家風海屋籌添量莫窮一任淡寧無欲累男兒到此是豪雄


妙契無生旨安祥慶大椿舊閣閒田地拈來猶更新超卓世間法和光且利塵籌添盈海屋南極詠長庚


耳順圓音也大奇心空端的是男兒從來一任渾瀟灑不似長年夢裡癡


耄年安樂體蘭桂彩衣斑方外無他視須彌作壽山


春濃何事出煙籠秖為生平跟界空不是東君開鈍置幾乎鹵調別商宮


梧葉纔傾地輕飄舞袖裳波澄紅夢色露滴綠荷香老樹蟬鳴翠新蘿蝶夢長夜來風雨後一覺到天光


蕭寺孤撐煙水中滿襟幽趣倩誰同高歌半為溪聲發長嘯時因鶴語通尚憶壯懷如舊日懶將瘦杖倚秋風偏宜共逐東山侶笑摘芙蓉對碧空


幾經叢菊鬥芳菲薄倩煙霞久護闈笑踏溪邊鷗作伴閒敲竹外月流輝峰高翠斂千尋遠松老虯蟠百尺威頑石點頭知有日海天誰不讓先機


病骨難同去日闕敢將衰朽較諸方夢回短榻稍扶倦秋老殘燈半藉光傍竹幽憐風舞翠倚松淡惜月浮蒼秖堪隱作溪邊侶不計山高共水長


一杖支離整舊壇頻翻歌笑竟忘難鐘閒鶴夢三更月笛引龍吟午夜伴老巖冰作骨凌秋溪調雪成團林邊慚愧龍山叟時折藤花當客餐


湖光潦倒不知年月散芙蓉後孤松隻鶴一聲懸


獨露丹衷較日紅可堪末法濟流中驚瀾欲砥誰為柱大廈將頹爾續宗自笑撐門逢暮歲強來拈棒趁秋風幾莖瘦骨雖無賴一傲猶欺石上松


倚松伴鶴到如今幾度風前聽好音柏子吹香千里外彩雲疊疊遶丹岑


生平競業似臨淵骨傲寒梅凍後堅釣月無心閑坐石鋤雲有意淡分煙不堪木食餐幽侶漫話瓊芝茹野仙共踏秋光鴛水畔幾回歌笑欲忘年


騰踏秋光任縱橫當陽一句讓誰爭分條藤作新來杖結箇茅為倚去帡法際三秋慚我老道原千古在人宏卻憐白髮偷安日賴爾慇懃護作嬰


悠游老去久忘機杖子山形屋角巍千里知音遺彩筆百年泉石自增輝繫懷歲暮黃花發眺首晴空紅葉飛漫道江湖襟帶隔秋風明月共依依


鳹聲曉度碧湖前淡蕩秋光倩孰傳屋角空憐藤杖老強來扶作地行仙


隻杖頻年倚舊壇家風欲話倍多難擬從暮歲歸青嶂敢向深淵砥碧瀾桂老一枝秋影瘦月明千里素輪圓嬾殘芋子重拈出笑向君前進午餐


探隱逐時來相逢碧眼開竹邊看水月松外聽風雷我借蘿為屋君還玉作垓鍾期知己在不老釣魚臺


一枝遙寄託龍淵幾度金風竹外傳羨爾心同秋月皎萬里流輝碧滿天


老我風霜一杖堅尋鷗幾度遶湖前錦囊羨爾攜來句白雪流輝散滿筵


老去風光逼古稀陪鷗溪外笑忘機吹來郢上清新調一點陽春遍舞輝


披襟閒對碧湖清隔水時聽欸乃聲幽夢幾回追野鶴秋光一半老禾城鬢毛此日憐吾白頭角他年羨爾嶸石上片雲欹歲暮分籌慚傍海天宏


霜到籬邊秀紫英林風湖月闕雙清山僧甲子渾忘卻藜杖慚分太乙庚


眠雲夢不到人間老我悠然分外閒傍水朝同鷗散去穿林暮逐鶴飛還骨堅未肯輸梅瘦鬢短猶堪笑竹斑輕步偏從秋後健每思掀踏隔湖山


突出尋芳奮力時翻天覆地豈思歸驀然透得些兒意喜氣揚揚帶笑飛


頭角生成便作涯紛紜縱奪未離衙自從胡亂相安後末上風流始作家


抖擻雄心拶出時飛來飛去不曾離釀成一種無他味壯體寬腸且益脾


昂藏出入逞風光奮採花香心更忙紫陌叢中施辣手大方獨步敢承當


了然無事入空桐動靜掀翻徹底通更惜茫然一等漢輕輕拶著面緋紅


自小精明解活時破家蕩業意忘歸個中落處知音少按下雲頭款款飛


瞻風撥草作生涯歷過諸方總納衙不是一番勤苦後至今那得永傳家


末法垂秋奮起時行藏豈肯墮窠離驀然收盡花潘巧雖成造次潤心脾


門庭孤潔足風光不比尋常逐隊忙春暖雪消花爛熳天時人事及相當


靈鷲曾拈示此桐若能自肯乃方通等閒放出撩天鼻鼓舞塵寰大地紅


萬紫千紅開發時上林春奪一枝歸泥團打破成狼藉個個啣恩翼翼飛


纔然動著遍天涯檢點將來卻在衙個裏分明無住著不知春色落誰家


林下紛然須趁時風流傑出沒支離就中若了渾無事落得舒懷且養脾


地久天長賴此光參詳誰不為伊忙埋頭深院無人識略露鋒鋩孰敢當


逸林解放樂疏桐贏得身閒手眼通且應隨緣消歲月風飄香襲落花紅


春深晝永出林時紫陌紛紛恰又歸只為主人情義重想因不忍去來飛


白拈慣作好生涯作略超方悉任衙大地行來無寸土阿誰不羨舊聲家


隱出須知各有時貴乎操守慢支離未經霜雪難同味資口徒將不暢脾


春日融和氣質光紛芳鼓舞為誰忙己躬大事若能了觸處無情孰抵當


收拾紛華且隱桐白雲深處有誰通把茅休歇鐺支早榾柮無情火燄紅


欲舞靈峰莫待時直須恰意乃方歸入門堂奧無多子起落分明便任飛


尋芳林表樂無涯照用齊行趁晚衙縱奪掀翻渾不住天然到處便為家


揚眉吐氣發輝時任運飛騰絕即離個裏豈從天地得成家安頓快心脾


崢嶸遊戲好風光踏著花心不用忙操守將來成事業者回儘力要擔當


透出威音劫外桐光風霽月悉融通知音猶笑閒家具露柱燈籠徹底紅

