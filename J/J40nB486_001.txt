嘉興大藏經（新文豐版）數位版, No. B486 鑑堂一禪師語錄


山中行踏著嶺頭片石新不用琢離成法器空王殿上獨稱尊


山中住黃葉飄飄滿庭戶頑童拾得當金錢賽過他家敵國富


山中坐獼猴持果菴前過擬將奪取讓小廝三二卻原是一箇


山中臥月影憑闌光正大衲被蒙頭聽漏催任他花雨遍空播


象王動步絕狐跡獅子迷蹤遠聖階箇裡全拋金鎖夢眉毛挂劍笑盈腮


滿空花雨點蒼苔不用移來不用裁到處逢人香引袖拋籃奪取隱天臺


青青白白不相粘不著蓑衣不覺寒日用慣吞無底缽埽雲拂日大光天


雲晴古徑筍莖低象舞龍盤蹤跡奇木石點頭含祖意松杉拱手接賢知霜凝雪凍晨鐘早雨洒煙籠暮鼓遲中隱幽人疊膝坐不言不語不添衣


溪橫綠水湧銀沙淡蕩清虛映月華兩岸蘆花飛素練一天星斗煥金蛇三賢有意開心蕊十聖無情鼓智槎謾謂吾儕慵問道相逢一盞趙州茶


卓豎凌霄勢接天黃花翠竹自相聯巍峨鞏固乾坤老一點靈光徹性淵


覿面崔嵬湧翠微玲瓏無縫有誰窺屏山字水堪陳供紅日當陽萬象輝


白石磷磷勢向東煙霞示現紫金容杖頭吐出無生話芻草聯芳映碧空


從空湧出鎮娑婆不染松煙不挂蘿麟鳳來棲龍象舞蒼苔石壁洵謳歌


性天獨露一峰閒劫石團圓翠若蘭五蘊內空含萬象光搖碧漢徹三天


傑出靈苗豎未央獅窩象窟示當陽心空誓度娑婆苦淡月疏星意更長


撥開雲霧見天梯面向南山背觸西不是冤家不聚首遍栽綠竹鳳來儀


光浮紫氣散天花窣堵流暉弄景霞無底籃中多舍利白雲堆裡是誰家


雨露滋培野鶴棲頂天立地碧中虛有人問道西來意水滿前江月滿溪


層巒級級勢沖霄露不濕兮風不搖獅子聲驚裂獸腦象王踏處狐蹤消


為法忘軀特地來退參修證是誰裁絕點離塵無一物剩得春風織錦回


鏡破痕消別有天何勞磨拂惹塵煙一朝心佛齊拋卻月在當空水在淵


江漢茫茫浪鼓天鴨鳧展翅獲歸源雲程遠大忘邊表吐舌耳聾屬浪傳


一缽千家度緣詎知婆子快施錢原來不惜家中寶少雨多風孔酸


一度遭傷一快哉腥風毒霧惱人懷三拳一掌輕相效始悔從前錯弄乖


一株大樹蔭三枝在在花開絕向違一喝如雷驚惺後贓私依舊落河西


慣戰將軍不著鎧狼煙倏化祥雲靄真龍應現孰當頭浪滾濤翻齊赴海


不計春秋忘歲月杖林山下覓根源等閒得遘傲霜侶月皎心空體自妍


一回舉處一回新拈弄無關任縱橫滿腹含冤難說出知恩卻是報恩人


放則舒兮捲則歸一輪映現千江洄從教撲碎菱花面大地山河盡發輝


當陽巨鑑甚光華己事欲明筭海沙掩口辭窮齒舌冷滿腔毒氣逗龍蛇


幾番曲折實堪嗟窄路相逢眼著沙一擊卒然驚惺也風光無限屬誰家


明珠一顆用無端幾度破兮幾度圓輸彼一籌贏百著藏刀笑裡血痕鮮


不是佛兮不是心木人騎馬過深村禍門擊破乾坤闊大地山河總是春


衣裡潛珠不外尋沒絃琴上合知音自從得透聲響也笑殺靈山不動尊


涼生殿閣迓熏風有句無言盡屬空葉落枝枯渾不著象王動步絕狐蹤


學佛挂冠禮別峰優曇換卻杏花紅一朝懶唱無生調笑月吟風日鎮空


有無言句動疑猜檢點由來自弄乖一喝倏然肝膽碎全身放下頂門開


驅雲逐電涉山川猛虎當頭孰敢前施設門庭推老將茶瓶接嘴話應圓


一波纔動萬波隨瑞色常光在在輝水滿西湖秋月現全提正令顯鋒威


每向村郊訪故人五臺山畔草青青芒鞋唱價錢酬足話到投機語倍親


竹篦當頭解垢衣就中只許故人知從今撲碎天蓋報德酬恩不自欺


無聖無靈禮拜誰應聲覿面兩相灰倏聞忽聽絕音響是是非非總一歸


利鈍原同一舍居監收嚴密庫中虛忽觀鼠撲油瓶破慎莫逢人露一絲


翹日陽和到處春四維上下絕疏親一朝把手談心訣平地遺殃禍不勝


月影雲飛映碧窗腳跟踏遍故家鄉自從合節投機後歸隱南山體用彰


鋤草存苗意若何幾番雨露秀增多等閒卸卻英雄奮獅子蹤迷唱凱歌


一輪明月在當天失腳拋頭豈偶然覷透歸根葉落旨耳聲眼色總無關


沒絃琴上覓知音一句分明句句真滿袖香風齊現出高提祖印耀乾坤


幾經鍛煉意捐軀骨碎渾身事事無眼藏心宗隨賣弄夜市街頭無價珠


閃電之機豈等閒雙麟共駕無底船珠光放出豈多讓銅銕收來不二看火裡波瀾標月指腳頭風快徹雲天乘流舞棹臨江渚字水屏山永厥傳

