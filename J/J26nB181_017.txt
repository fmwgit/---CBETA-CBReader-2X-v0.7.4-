嘉興大藏經（新文豐版）數位版, No. B181 布水臺集

布水臺集卷第十七


齋固有，本非功，莊嚴備，萬德充；泯表裏，絕邊中，虛無倚，包太空。六窗啟，九類同，群相得，恣融融；四字密，佛祖瞢，靡因以，辨來風。心畫竭，意技窮，智莫測，識罔通；所以黠，毗邪翁，唯一默，墮群宗。


於穆道真，維人之轂；離道眯真，人車斯覆。靈轡失御，意馬奔蹴；惟情是征，與物為逐。暗室可誅，明庭有鞫；昧欺人己，安所顧復？維彼哲人，學非干祿；克己存誠，慎爾幽獨。指嚴十手，眎虞十目；葆合中和，還真返樸。天地迥高，萬有殊族；德化滂流，以位以育。乃知道真。不行而速；展布彌綸，如春滿谷。矧伊象賢？教之式穀；如臨深淵，如集于木。猗嗟汪君！爾居不黷；善甚至哉，介爾景福。


西江口吸，五熱身膺；智愚仰給，凡聖恭承。絕滲絕漏，日昇月恆；出無盡食，飽五湖僧。


殿閣風微，雁堂寂寂；三令既申，水雲普集。金牛起舞，甘贄下食；眴目揚眉，令儀令色；法社千秋，欽承遺則。


方嶽貢，玉帛徵；陪黃卷，伴青燈。賢與處，聖與朋；爾作則，永為程兮！


褱大璞，吐華英；居斯正，浥斯清。爾棄兮聖賢隱伏，爾出也天下文明。夫是之謂山翁老石交，而奕世稱同盟也。


枕青山，漱流泉；出輔世，育才賢。文而質，靜而專；宜爾壽，萬斯年。


磨不磷，涅不淄；天寶玩，出明時。王摩詰，老幻師；咸珍蓄，濬妙思；爾子和，復有之。於乎神物兮！不詭隨；自今伊始兮！永受持！

