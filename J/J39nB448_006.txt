嘉興大藏經（新文豐版）數位版, No. B448 靈機禪師語錄


猗歟密祖 豎大法幢 天魔釋胄 不戰而降
費公繼之 梵門角虎 益火熾薪 舍利如雨
師生閩海 蓄泄雲濤 髫齡薙染 杜謝塵勞
瓢笠往來 天童金粟 熱喝猛提 黃葉止哭
研究精進 金斷石穿 孰主孰賓 有實有權
踰月經行 脅不帖席 獅子忽眠 同參褫魄
當機悟徹 撒手懸崖 法筵重寄 往哉汝諧
寶座雲邊 丹甍樹杪 不起于座 人天圍繞
末師稗敗 誑導群蒙 階前售拂 賤等秋蓬
師提祖印 擯棄一切 揀沙是金 褁門皆鐵
吉祥示化 師其未亡 晨鐘清夜 法音琅琅


繾綣囊藏發動機喜逢春色送君歸雲山處處隨高踞謾使天花歷亂飛


豁開虛空大口頂門露出青天看來賣弄家醜不如蓋覆為先


佛法禪機不道無祗緣篾東肚皮枯等閒若有知音者休用頭陀為指呼


拶透河沙半點無閒敲石焰見偏枯看來一段光明處盡在檀那筆底敷


大地看來箇同文同文之外更何論山僧證據無餘說佛祖多將一口吞


鳳山梵剎重興起晨暮鐘聲尚寂沉幸有雲間多妙手當陽擊扣盡知音


下溪灣畔古禪林寺額安和宋至今脩葺不因檀護力風規爭見日光新


玉骨冰肌絕覆藏此身常見為人忙二時家活隨豐儉一味無私徹底彰


新關東菴已十年道心每結水雲禪雖然笑臉從人妙空腹難教飽白泉


十字街頭笑逢人覓布袋看誰發妙思會取此三昧


掌握分明任運彰全憑箇裏現清涼此時若不開惺眼更待何人為舉揚


大冶爐中久煉烹全身脫出體崢嶸頑金且喜成法器好與叢林調眾羹


法社凋零值晚秋殘丫敗葉亂峰頭白雲高突孤巖上自有瞻風意氣投


囊有千金重看來亦是塵自從家喪後羞見錦衣人


砂鍋久閣白雲邊煨爛虛空不記年今日既逢調鼎手何妨掇出共烹煎


鐵鑄肝腸忤逆兒面皮翻轉已多時只緣觸著娘生底千里迢迢涉水泥


武夷山色正秋清此日辭行動遠情折筍峰前景未勝為余更覓一崚


生涯蕩盡沒纖塵掃落年華徹骨貧迷悟總途誰得失賢愚同體孰疏親一爐冷煖今宵火半榻清閑此夜身翻笑水雲無定力幾隨杖笠欲迎新


巍然突出勢孤雄朝拱群巒獨露中堪笑當年點數者如何到此卻迷蹤


大藏由來不較多揮書一夜竟如何雖然顯發神通異弗落毫端會也麼


睡虎峰前送別時竹林秋色尚依依于今屈指春將半幾見殘花又放枝


幽然兀坐絕思惟何事天花繚亂飛堪笑上蒼多意氣擬來漏洩埜僧機


篝燈獨坐不成眠驀地追思暗淚漣苦我一身林下老愁同松際夜濤宣


一株挺出群峰外榜樣山門望汝先豈料毘嵐吹折後蕭條猿鳥兢悲憐


雪霜堆裏獨孤標臘盡方知歲後凋今日忽成無影樹為誰景致別山招


成林獨樹已稱奇天不全才亦汝悲借宿溪邊開夢眼再翻觔斗是真兒


跨盡危層觸斗傍遙觀三片勢昂藏天教俠骨難遮蓋特與人間作棟梁


發足泉南一念時慧心初炤了無依不從個裏開惺眼盡是區區客作兒


層巒疊疊彩雲飛千載如同御駕垂休問樓臺存與廢秪今泉石尚流輝


體態分明出自然為何去卻尾巴尖看來靈異成奇特磊落清波個個圓


盡日門前口向天不曾輕易乞人間須知本有生涯別吸露餐雲那計年


群聚雄雄露一班慣能滴水起波瀾休教打濕袈裟角試為傾湫倒嶽看


從茲踏著來時路赤體條條信步行踢脫靈光隨處現超然獨自證無生


古剎何年廢墜來尚遺老樹護蒼苔為憐刀斧傷心處留與空門作棟材


灰頭垢面擬何緣驀契當機只一拳獨脫無依窮徹骨休來更索止啼錢


石頭大小皆成器瓦礫零星亦妙機三合土中立腳穩縱橫何處不風規


胞胎未出識爺娘一度追思一度傷數陌紙錢隨例設粉身碎骨卒難忘


銀河點點孰安排此段風光莫浪猜冷地賺他窺得破至今猶恨雪山埋


觸目難禁物興長乘時敷展悅秋光老僧不解多饒舌噴鼻隨他自覺香


逐隊班班是瞎驢相看歲暮笑云除忍饑不暇無他策篾束三條樂有餘


腳下家山路未還艸鞋今著出松關擔頭春色分明道此事須教不自瞞


翔鳳山前狹路逢眼開誰不笑春風歸來上國情何似莫負生平氣象雄


曠大劫來一著子多生培植此時身此身墮在閻浮際夢破方稱出格人


十載巾缾幻侍者朝參暮請我何為今朝看破無多子始見人人鼻孔垂


汝在吾邊親近久樸實頭見不道無恢廓此心能變化門風終不倩人扶


扷盡千山水支撐古道場必須擔荷漢出手共扶揚


冷灰豆爆是何時信手拈來顯妙機磕著者些消息子方堪受用大家知


紅爐拶出口空開日用無私任取裁漫道當年不曾少全憑個裏曬將來


問禪不會玄妙落筆全無孔周只有些兒快樂敢言飯飽便休休休驀地撞他如信及瞎驢肚大不須愁


一標獨插待何人正是今朝應現身就手揭開心地藏重重樓閣盡光新


採得空華結眾緣善根彌布福彌延施為本有風光事足下香飄朵朵蓮


泉水逆流突出者漢花劈鴻蒙宗風顯煥打頭為人處古佛未足稱慈徹底掀翻時白拈猶欠手段盡道曾郎示後身誰識古今同一貫咄莫驚嗟重判斷閩邦從此不安寧個個瞎驢恣鬧亂


道汝是僧儒者其形道汝是儒釋氏其名儒耶釋耶吾不得而擬形兮名兮吾不得而評然則公之造詣果在斯乎弗在斯乎咄背觸兩非渾坐斷蕭然獨逸古松青


吾不識翁翁不識吾揮毫擬讚迥絕名模咄端然兀坐明何事淨信中興始見渠


問心何似了心嘉瀟灑行蹤樂水涯周易展開讀未盡夢回消息笑空華


利名滿世走天涯誰把身心歇片時兀爾忘緣苔石上多君占盡好便宜好便宜不多得然獨云居士占盡者吾不知居士何所窺覷而得此段快樂耶雖然還識弘覺老人因風吹火麼面目分明風規可慕當為鑽頭入鬧恬不知返者警焉


者漢面目初不相識纔到鳳山自討棒喫誰知暗地惺惺搆些衲僧氣息且作麼生是衲僧氣息明翁明翁橫拈如意謾矜誇獨露當陽無等匹


幻泡漚花聚會緣空門有子共歡然笑拈如意彌今古手握輪珠不記年挂拂藤床唯侍坐即離此用任舒展好將者段真消息直透威音那畔前


湛湛棲水點點澄清有公實德玉振其聲所以能向鳳山發多生之勝願深心為法作請藏之主盟世出世間奇特事臨行撒手了無生


一杖春風何處行芒鞋擬踏萬山青滿懷心緒誰知委分付蒼松仔細聽


擬子成標格如何早去身個中親切句尤喜念頭真


金剛固體彌今古本有風光受用多百八輪珠常轉換笑看歲月任婆娑


面目分明儼然自在我觀大士無此體態際斯際斯有體態無體態毫端認取自家爺始信風流格外塞


貌古春容道行堅鋤頭今放始安然知公已得栽培力受用多生在福田


歷劫薰脩此日閒便宜占盡一蒲團不知明什麼邊事貌古神清只笑顏


最苦師心三十載維持法化血腥飛浣清歷祖源流派杜絕諸方濫續非事屬至公天地震道弘正直鬼神悲話行早已遍塵剎鐵案高懸萬古輝


口懸河兮眉挂劍掣開岐路絕廉纖葛藤窠裏清王化奇特須還老白拈


闢艸開荒此鳳山業緣多累債難還不因衲子成叢席爭得龍天展笑顏既無道德遺身後那有風光播眼前珍重諸賢齊側耳水流松韻莫嫌繁


最無面目是者村叟不解蜜棗甜人只會黃連苦口明知良藥足堪嘉多少攢眉而怖走休怖走幸有福塘方座元卻諳此味能分剖


碓觜花開早漳州出汝來棒頭遺毒種喝下破疑胎幾多人努目獨汝恁癡獃法禪應有鉗錘別莫學吾儂始俊哉


咄哉者個村阿獃世上有誰似汝呆孤迥砂盆甘淡冷赤貧拄杖樂徘徊只有一端人莫測冷灰豆爆出英才嵩藏主與麼來描得吾真成禍胎


標格由來具孤操樂此生炎涼不到處笑傲萬峰青分付素禪須記取吾無別著可彰名


我像難描畫描畫終不真惟茲一著子據令絕疏親分付鐵禪弘願切何愁祖道不光新


阿誰不識你高踞鳳山中弗顧門風冷只貴钁頭蹤幸逢賢衲子輔弼梵王宮如斯四十載快樂住山翁利公親我久描我容要知我無奇特處唯有真實心流通


老漢從來無造作據實提持乾爆爆白棒指伊看變化龍自昂頭蛇自縮應驗當前辨若親為人眼目方不錯


閻浮多厭汝頑賴不知時鐵船撐逆浪禿棒抵須彌人皆驚覆沒汝獨強維持咄哉巢藏主膽大莫愁眉


混混沌沌樸樸憨憨佛法不會世法不諳占住鳳山三十五年虛名遍布罔顧思慚所以讚我者愧無是德毀我者是真實言賴有展禪多意氣攜笻信荷在吾邊


愛問壺公山如何在興化十箇有五雙無人答此話汝在吾邊住有年幾番拶著幾驚怕今朝始信絕心思覿面分明無縫罅無縫罅暫且深藏巖谷中漫將輕易與酬價


白棒當陽點靈苗觸處花原非吾妙力有穀自生芽


自笑無心住芒鞋被業牽破盆存古格瘦骨獨撐天賺他龍象眾讎結盡含冤止禪不憚親吾久此段清標要卓然


卓立孤峰上天擎世外身為憐山骨老更愛水源深祖道悲秋晚宗風痛日沉德禪能勉力不負廿年親


眼豁乾坤小胸涵萬象空為人端的處拶到水山窮珍重西江震侍者全憑者著是吾容


減劫時逢法運秋白雲愁靄滿山頭不辭瘦骨撐衰力猶把孤笻絕眾流英禪者志氣優果然不負靈山囑堪起吾宗向上籌


問禪禪不會問道道不知手提骨律棒兀坐擬奚為覿面乾禪應笑破風光本有好施為


會取吾無相是名真供養請子自揩磨英概吞群象吞群象遍界覓無相似渠始見鳳山真倔強


吾住茲山無別提持諄諄顧本依古行規汝稱知事應勞苦臨危不變始光輝


者箇老禿翁時事太朦朧有十分古樸無少許春風提持惟據本直道以弘宗廓落身心明似鏡任他龍象競趣從

