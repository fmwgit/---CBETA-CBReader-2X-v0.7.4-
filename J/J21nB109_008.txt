嘉興大藏經（新文豐版）數位版, No. B109 大藏一覽

大藏一覽卷第八


○功成果登正覺， 相好妙用神通。


○三身四智了然明， ○五眼六通無不具。


天眼通非礙，肉眼礙非通，法眼唯觀俗，慧眼直緣空，佛眼如千日，照異體還同，圓明法界內，無處不鑒容。


○十八不共三智明， ○十力四辯四無畏。


○復徵成佛以何心？ ○舉似阿難為牓樣。


○妙湛總持不動尊，首楞嚴王世希有，消我億劫顛倒想，不歷僧祗獲法身。


○會融真妄本來同， ○研究悟迷何得失？


○業如膠漆何成道？ ○我達真空可頓消。


○悉具法身何隱顯？ ○間有盲聾不見聞。


○速證菩提唯一念， ○遠求佛道在三祗。


○三乘見佛何差別？ ○異業逢渠字不同。


譬如水一味，因器有差別，佛福田亦然，眾生心故異。


○因有發明稱見道， ○不無唯證乃方知。


如來法為身，但應觀法性，法性非所見，然亦不能知。


○直了一心成道去， ○奚須八相示修來。


十方同聚會，箇箇學無為，此是選佛場，心空及第歸。


○圓覺妙心雖沒體， ○須知應物以成軀。


色身非是佛，音聲亦復然，亦不離色聲，見佛神通力。


○菩提雖不身心得， ○身心若斷菩提離。


○他身不離於自身， ○彼化宛然從我化。


○影化爰從心感現， ○原夫豈是彼來迎？


○休迷名位生分別， ○但明凡聖體交參。


若以威德色種族，而見人中調御師，是為病眼顛倒見，彼不能知最勝法。


○堂堂三十二妙相， ○赫赫八十種隨形。


○佛佛莊嚴諸相好， ○頭頭皆對夙因招。


○足輪履處虫皆化， ○身影遮時鴿離驚。


○妙音妙相誠難遇， ○纔睹纔聞益不輕。


如來舉身相，為順世間情，恐人生斷見，權且立虛名。假言三十二，八十也空聲，有身非覺體，無相乃真形。


○吾佛元從心上證， ○時人切忌相邊求。


○神力無礙十般通， ○妙用縱橫十八變。


○威稜但化下中機， ○實相應投向上者。


○秖知變化謂神通， ○那識作為皆妙用？


世人多重金，我愛剎那靜，金多亂人心，靜見真如性。心通法亦通，十八斷行蹤，但自心無礙，何愁神不通？


○仰惟獨尊十號足， ○何異一金千器分？


○佛本無形安可號？ ○兔寧有角可當名。

