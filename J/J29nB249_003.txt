嘉興大藏經（新文豐版）數位版, No. B249 方融璽禪師語錄


旋乎其髮皺乎其眉手攀其膝膝拄其鬚敷草而坐逐日而思眾生本自無度佛法意欲何施誰知出世丈夫也來賣弄憨癡


摘空中花撈水底月徒益狂勞應無所得何如念彼觀音力甕裏斷乎不走鱉


觀音大士且聽我說如今盡大地人受苦罔竭刀兵疾疫饑荒屢歲纏綿不絕叫苦聲震若雷汝耳為何不熱我今當面白過莫再這裏閒歇


腳踏荷葉手提竹籃似魚非魚若賣不賣頻將此事作繇頭逢人教出生死外


入流忘所所是何物忘所入流流向何處根塵本自同源縛脫豈有兩路若悟識性虛妄奴也得成佛


聞不是根聲不是塵非幻成幻法自心取自心識得圓通無背向頭頭物物盡全真


滔滔苦海一孤舟駕放風波浪裏遊兩岸中間俱不住度驢度馬度人牛


這個憨布袋到處常相見不在山門裏便在佛殿外赤膊撩天嘻笑滿面當來補處大慈尊現住玅高兜率院


者位祖師尊嚴可觀東土罕見其人想從西域過來剛鬚鐵面赤膽水肝雄峰九載無人識隻履西歸天下傳


這胡僧真膽大一葦渡江焉不怕上時容易下時難只至如今成話杷


何水無魚何天無月直指單傳弄巧成拙雖然是主人若迷客得其便我不從伊學畫貓看你如何入虎穴


這十六個人畫底甚有神身上著五色腳底絕點塵乘獅坐象跨虎騎龍遊戲於無邊大海不住彼不住此不住中流安身於萬級洪波一任東一任西一任浮沉看這夥不顧性命底狂漢大似天臺山裏五百數中躲根阿師


齒缺生風眉長礙眼裸腹袒胸開心見膽


這老漢慣捏怪賣風流逞機見初於徑山見你閉門不納後於匡廬再參轟雷掣電一條拄杖太無情逢人盡教性命斷三十年來結生冤殃及兒孫沒了筭沒了筭漢語胡言聞皆讚嘆


道行孤高因緣廣博從北而來隨方而托一入雲居全身放落轉寸土而為金化奴而成佛受苦受辛無言無說四十年來一向埋沒陳壇古廟冷香爐死之更死今發活春山是處杜鵑啼萬紫千紅如血潑


賢首圓通不分皮骨狹路相逢以毒攻毒吾之性命喪師手中師之鼻孔落在我處將肯報肯以不酬不多年冷帳熱似還謂是物兮謂非物咄舊容顏休錯顧歷來千聖不能傳紙上無言真付囑


這阿師世所希少年窮快老莊癡人未到處汝能到汝所知底人莫知去寬從窄將高就低面面清風生杖錫團團明月照鬚眉只因深中臺山毒顛倒從來無藥醫


稽首我師傘居和尚心特慈悲性多倔強生怕風吹死喜水葬今由諸子不由師捧卻全身別供養萬仞峰頭地大堅一輪明月當空放


老老大大古古怪怪未還驢錢猶欠馬債白手騙頭牛騎看你好看不好看


自幼單板到老倔強孤硬一生諸緣掃蕩眼空兮天下獨行膽大兮佛祖不讓要識這漢姓氏名字陝府任二哥雲居方和尚


偉乎其形異乎其像修乎其鬚寬乎其量坐兮如山行兮若象不振而威不攝而望三十年來單提向上只饒佛祖不容情逢人盡教性命喪


關西子沒頭腦畫出伊不恰好縱恰好也是虛空生花草


七賢雲五老月亙古亙今光皎潔方融和尚本來面只可瞻仰春夏秋冬難以分辨青黃赤白


我愛春日居山逍遙方寸之間無縛無脫無忙閒或坐或行或站祖道義天朗耀風光心地花開若將知見強安排依舊漆桶不快


我愛夏日居山置身火裏栽蓮牛車駕出任人看觸著焦頭爛面千丈雲開天目十方月皎松關失腳蹋殺佛如來別是一番境界


我愛秋日居山聖凡名相俱捐布袋收放碧雲巖萬象森羅影現道悟機先言外心空馬腹驢胎孤光爍爍古今閒觸著轟雷掣電


我愛冬日居山是中罷悟忘參寒梅晚翠月堂前目擊春魁獨占生死涅槃性淨菩提煩惱情乾饑來喫飯倦來眼所作從前皆辦


我愛山居春景新條嫩葉差參千紅萬紫及時開僊鳥靈禽語怪明月遙呈清供香風謾把茶煎蒲團獨坐白雲巖果是為僧自在


我愛山居夏景翠苔岩洞幽哉清風面面送香來一任開懷賞翫溪碧松花浪湧天空杲日光翻利名熱惱不相關果是為僧暢快


我愛山居秋景暘輝碧落瑤階灣環卍字竹欄杆去就松奇石怪照案清池月朗遶籬紫菊花開出時閒耍入時看果是為僧散淡


我愛山居冬景茆堂草榻虛玄梅花片片結成團懶起開門賞見林下清貧可貴世間榮辱俱捐巍巍默坐火無煙果是為僧事辦


山中行水綠峰青如畫成我常拽杖碧溪邊閒看白雲似遠迎


山中住隨處雲深權當屋橫來豎去一個人徹頭徹尾無蓋覆


山中坐本無眾生誰成佛赤條條的一閒身更從何處安頭角


山中臥一張床上無兩個日往月來晝夜忙鼻息如雷正睡著


夜半子打坐工夫暫且止兩腳長伸抱佛眠鼻息如雷穿被底枕邊事難盡舉睡醒方纔趺坐起佛夢法夢兩皆空面目從來只如此


雞鳴丑百鳥林中亂開口鳳凰山上解翻身那怕群毛膽似斗丈夫漢無別有獨具一雙超方手蓋天蓋地沒遮欄豈肯隨人摸壁走


平旦寅紅日熙熙到我門百年暗室一光破寤寐方知無二人泯爾我滅疏親纖毫顧慮則非真一念無生只這是佛法人情過隙塵


日出卯家常茶飯無粗好一飽高吟百慮忘那有閒心惹煩惱今朝事明難保何若從頭一齊掃雖然不是大修行亦可討些小便饒


食時辰鹽醬何曾挂口唇去歲喫餐油炒菜至今想起舌生津寧自苦懶求人借錢終不濟家貧但願明年緣分好粥飯禪和不離門


禺中已出家衲僧最伶俐打頭截斷老婆舌從茲不惹波羅密張家三李家四一任說來不動氣非是生成心量寬學得自然無師智


日正午是誰錯打三更鼓只圖戲弄耍孩兒不顧老誠人作主日可父月可母黑白誰能分清楚最先一著更難明鹽價從來無定估


時未青天白日著鬼魅十字街前占卦靈說我今年多好睡義不通禪二會開口便把人得罪只因當面不容情過後惹得人指背


晡時申目前物色自來貧和雲置得封口衲家常無復問寒溫放一件穿一身幾番過夏又經春多年要作單板漢難道今時又望人


日落酉明眼人前謾開口荒村破店水云深野鬼閒神難措手衲衣下何所有到家自會知分剖趁起泥牛海底眠聲聲盡作獅子吼


黃昏戌燈盞無油黑似漆雲開天上月孤圓一線清光穿屋壁曲木床簑草席老鼠做家聲唧唧一心只想死貓頭誰知省事返多事


人定亥從朝至暮事已辦今宵脫腳且安眠明早起頭再打筭過去心未來念現在誰續復誰斷百年三萬六千日返覆無非是這漢


雲滿青山月滿溪歌聲浩浩插禾時即此薦莫狐疑雲農口裏絕浮詞泥水田中親下手淺深冷煖自然知


身心放下無多事一莖拈起有來由泥沒脛雨淋頭縱橫簑笠在春疇除卻種田博飯喫更無佛法可傳流


佛祖傳來真切意良疇一味植靈苗須努力莫辭勞一年一度甚難遭全身放在此田裏那怕泥深水面高


雲居佛法異諸方博飯耕田歲日長忘苦樂任閒忙水泥深處建禪堂露地白牛生拽轉逼得犁頭鐵放光


我嘗城市經行隨時任運騰騰無論晴雨不拘風要動乘興便動畫閣雕樓物色花街柳巷歌聲見聞出入甚分明一點不落凡聖


我嘗城市建立處處銀山鐵壁本無古往及今來有甚安居解制大方家非彼此長安路絕蹤跡行腳寸步未曾移歷盡十方三世


我嘗城市打坐放下蒲團一箇脊梁豎起事無多聖解凡情盡破究竟空非有外歸源水外無波一毛頭上立山河有甚階級可墮


我嘗城市鼾眠兩丸晝夜循環紅輪瞬息上三竿尚未翻身轉面枕邊嘗作佛事夢中永絕攀緣任從車馬到來參也著別時相見


既已辭親又事親是中端的有元因兩條檐子一肩荷要作世間出世人


破暑登舟為祖庭風帆未挂浪先生如龍拄杖入山去震動乾坤大好聲


昔日曾參金粟寺入門水火不相投偶臨白棒撾毒鼓觸著生前徹底休


問處幽深荅處高棒頭有眼已曾遭此心莫道無蹤跡直至如今恨未消


孤笻萬里向南方只道參禪別有長黃檗峰頭逢念老頻將打罵作商量


海上歸來入徑山語風深處扣僧關相逢不許人多話惟道參禪不等閒


江邊不駕打魚舟深入洪波下直鉤釣得一鱗頭尾正聯芳千古足風流


楖栗橫肩無住身萬峰直入欲誰親明知佛法無多子要向諸方問過人


面面銀墻面面門真人出入獨稱尊放光雖不離身宅迥脫三心與六根


數載清涼仰道風孤高不被世牢籠如今拄杖出山去莫落人家虀甕中


恩怨門深不易遭自從無始至今朝相逢狹處難迴避徹底掀翻沒一毫


禪人相伴我居山一日曾無半刻閒不是搬柴便運水更令托缽到人間


本山果子本林茶果熟茶新味可嘉托出滿盤隨客用清香切莫自先誇


年老為僧事未遲朝聞此道夕無疑既將身入空門裏喫飯穿衣更是誰


佛在己躬莫外求行同道路渡同舟他山此水雲兼月處處蹋穿始徹頭


一句投機百計休惟將此事遯林丘草衣木食深藏蓄水到渠成始出頭


未久居山又出山草鞋踏破路頭寬既為出世奇男子豈把光陰過等閒


刺血書經事最真單提一念頓忘身法輪轉處龜毛赤流布十方絕點塵


工夫做到契緊處心境起時當下完若作從前如是見得驢容易脫驢難


禪人乍學做工夫且看趙州狗子無但有言傳非是意一聲爆地自相如


浩浩乾坤遊戲場那分此界與他方和光混俗隨緣去焰熱水寒總不妨


道在家山莫外求全身放下便無憂若將玄玅心頭挂參到驢年未即休


分明此事莫多疑喚去呼來亦大奇不信但從日用看迴頭轉腦是阿誰


毫釐錯念隔天涯辨的除非是作家莫道靈雲獨具眼春來誰不見桃花


飯來便喫茶來飲飽後經行倦打眠除此別無一件事寒溫幾度不知年


拈來大地一禪堂坐臥經行任抑揚識得目前無礙境何分東土與西方


父母未生誰是我已生之後我為誰兩關透過知如此高坐禪床罵祖師


乍得身心一念間更須努力莫停參若從此處端然坐無事深坑出大難


學人參學莫虛勞壁立千峰著眼高知識門庭如火宅擬心湊泊被先燒


參禪縱得入頭處更向孤峰徹底寒不具一番堅固志荷擔此段事應難


記取當年下髮時病軀難以教癡兒於今打發諸方去學得成人不可知


看破名高與利高千金難買剃頭刀若從刀下明斯旨無始輪迴一念消


五老峰高遠望尊難將寄語問寒溫自須親到一回後別有風光照面門


澹然無事是家常靜裏工夫莫暫忘若執清閒為所得百年光景一朝霜


一乘願力入娑婆忘失西方劫數多今日迴心須念佛去來由自不由他


故鄉非外路非賒纔想歸家便到家眼裏西方心內佛迴光返照本無遮


欲往西方須念佛六時晝夜莫停聲情塵念到消忘處淨土何愁不得生


國名極樂誰為主秪有彌陀一世尊垂手娑婆無量劫教人同入念佛門


信行弘深願往生西方三聖總持名慈悲不捨哀攝授我命臨終共接迎


念句彌陀問是誰問來問去起深疑渠元就是唯心佛要與當人自證知


彌陀釋氏共胞胎兩土平分任取裁識得自心無不是此誰生去彼何來


此去西方多少路迢迢十萬億途程耑持自性彌陀佛淨土惟心絕點塵


諸佛本無彼此相眾生與佛自疏親蓮花世界何多佛盡是娑婆過去人


死死生生生死死塵塵剎剎剎塵塵自從一念彌陀佛頓脫輪迴無始因


獃不獃兮癡不癡無心念佛似嬰兒全身本是光明藏悟後還同未悟時


淨土娑婆共一家教人生去本無差若將彼此心求佛捨卻阿娘認著爺


苦海無邊欲出離只須日夜念阿彌一聲相應狂心歇便是舟登彼岸時


即心是佛將心念念到心空佛亦忘親證一回方解道涅槃生死總無妨


佛祖同宣淨與禪隨機方便利人天箇中消息無分別直指歸真達本淵


佛說彌陀一卷經全彰依正數難明自須親睹慈尊面始信剎塵是化城


淨土云何名極樂因無惡道苦相侵珍衣寶饌隨心至樓閣園林地布金


樓閣層層寶所成門窗咸放大光明黃金座上彌陀佛說法時時度眾生


七重行樹葉婆娑四道金欄界網羅晝夜經行花滿地香風微動念彌陀


九品蓮花共一池含輝發耀映時時常為不退菩薩母產育娑婆念佛兒


珠網玲瓏寶樹森微風吹動妙多音譬如天樂同時奏聞者皆生念佛心


八德池中九品花或開或合大如車青黃赤白光交燦底布金沙長佛芽


地布純金平似掌六時不斷雨天花眾生清旦盛衣裓供養他方佛老爺


鸚鵡頻伽遶樹林梵聲和雅悅人心休疑異類同居此盡是彌陀變化音


彌陀一念一蓮華因徹珍池果不差念到功成佛接引一聲彈指便歸家


一心不亂是專持名號聲聲莫暫離打破疑團即是佛不須重覓古阿彌


萬德洪名無量光十方普照貌堂堂自從無始至今日劫數何如壽數長


洪名一舉萬緣灰獨露娘生面本來非色非空非背向更從何處惹塵埃


欲尋捷徑歸家去惟有參禪念佛門除斯別求方便路更無超過此為尊


參禪不外唯心土念佛何殊直指禪禪淨同源入處異任伊先上那邊船


彌陀即性性唯心生與無生絕點塵內外不居中不住露堂堂地一閒身


成就黃金丈六身圓光普照日惟新人天聞見生希慕同種當來出世因


六方諸佛讚西方彌覆三千舌廣長異口同宣唯極樂更無別處可商量


遙憶西方西復西極西之處更難思但將妄想心消滅即是歸家見佛時


十六觀門門廣大四十八願願洪深知先發願生彼國守約尋門歸自心


萬慮咸休坐草堂一心不亂想西方有時忽入那伽定親睹彌陀無量光


願見西方佛世尊時時送想日頭昏彌陀知我歸心切返放毫光灌頂門


不立一塵修淨土還空萬象念彌陀纖毫著意尚非是何況心中妄想多


一盞清燈一炷煙光明常照於龕前殷勤念禮彌陀佛徹骨冰寒尚未眠


自性彌陀莫外尋外尋空費草鞋金迴光返照能尋底不出當人一點心


腳踏今世門頭地頂放威音那畔光究竟此心元洞徹七通八達有何妨


事窮理極獨惟心妄想浮塵不敢侵識得此心無寸土拈來瓦礫盡黃金


眉毛豎起眼橫睜念一聲兮問一聲千聖至斯無覓處箇中誰敢強安名


威音那畔絕消息今世門中覓亦無妙有真空常湛寂彌陀即是古毘盧


六根六識六塵情內外中分界處生無位真人都不住頭頭法法放光明


視也無形呼有聲有無呼視甚分明及乎尋箇分明旨卻被空花翳眼睛


案頭常秉般若炬爐內頻燃解脫香一句了然超百億寂光三昧遍十方


往生捷徑在人心切莫徒勞向外尋辦自肯心念自佛本無差別路頭侵


萬象之中獨露身遠無疏闊近無親現今若要知端的但向塵中作主人


六根都攝念彌陀淨土唯嫌揀擇多深入一門一切入百千方便盡包羅


六根恰似劫財賊六識猶如引盜郎縱有心王無用處彌陀一舉盡投降


我與彌陀夙有緣彌陀為我用心堅嬰兒憶母情親切母念嬰兒最可憐


念佛念到最親切寒暑飢虛總不知只待因緣時節至彌陀一見更無疑


佛法本無權與實眾生根器有聰愚彌陀化主心平等同指西方一路途


彌陀為甚皺雙眉堪嘆人生大似癡面赤髮烏不念佛齒黃頭白悔應遲


萬行莊嚴清淨土圓滿福慧紫金身眾生非是全無分只要居塵不染塵


三界無安如火宅四生輪轉認為家彌陀苦口與人說勸往西方九品花


信力堅強行願真往生因果不虛陳若能念念心無退即是蓮花國裏人


無量劫來生死業彌陀一念盡蠲除命終還仗洪名力上品蓮臺定可圖


八萬四千入道路箇中捷近是何門十方三世佛同贊淨土彌陀第一尊


清旦鐘聲法喜時盈堂僧眾念阿彌缽盂應量一般飽但往西方有速遲


年來想念佛心堅聖境時時現目前昨夜繩床一夢覺全身猶在寶池蓮


一心不亂那伽定名號專持般若禪寂照圓融真淨土十方世界亦如然


晝夜彌陀十萬聲也無欠少也無零是中有箇難瞞底字句分明計得清


彌陀佛是我親爺棄捨伶俜去路賒三十餘年空眷戀至今發念要歸家


自家屋裏彌陀佛日夜何嘗須臾離若去將心向外覓世人豈不太愚癡


喝棒如雷氣似王問渠著甚急顛狂自心不把彌陀念只恐臨終手腳忙


佛是眾生慈父母叮嚀苦勸早歸家莫教兩鬢生霜雪擬欲還時路恐差


勸念彌陀不得閒將心日用苦攀緣滿堂金玉雖為貴難保人生有百年


功名蓋世日無多覷破猶同水上波話到無常空嘆息何如趁早念彌陀


人生富貴植前因布施齋僧發意真若肯今生思念佛當來又是果中人


貧窮念佛正相當跣足提巾上藕航若問歸帆何太急因無財寶挂心腸


既作人間大丈夫莫將財色把身誅阿彌陀佛隨心念托質蓮胎應不無


女流念佛信繁難忙裏偷閒要數完若想臨終生淨土莫愁家富與家寒


鉗鎚拈起響叮噹打鐵爐中選佛場久煉純鋼成一片功成時至往西方


鸚鵡舌巧被人籠念佛無心卻有功脫下皮毛生淨土靈明托化藕花中


十善咸明感上天不持名號總徒然縱能修到非非想難比西方下品蓮


人人盡道念彌陀借問彌陀是甚麼眼似銅鈴心似漆口吧吧地只圖多


娑婆五濁未能清耑念彌陀願往生感應道交佛接引剎那間悉頓圓成


庶鳥珍禽同念佛茅堂寶閣共為家若將清濁分優劣平等光中見自差


百千方便皆權說唯有念佛一事真但看古今賢與聖阿誰不把此門陳


因該果海膠中漆果徹因源錦上花流水光中知念佛夕陽影裏解歸家


廣陳依正從今日備載修行利後人舉約該餘成捷徑去繁崇簡早歸真


想相為塵垢是情出塵雖淨垢還生要將漆器掀翻底但念彌陀六字名


應無所住安心竟心若有生所住非降伏其心唯念佛西方淨土是真歸


一身四大為墻壁五蘊三毒當作家圓洞六根皆戶牖心佛出入總無遮


芭蕉好似世人心剝盡方知惜寸陰若肯從前思念佛且無霜雪把頭侵


千林花鳥音和雅萬壑松濤聲韻佳無限風光無限意念佛念法念僧伽


魔強法弱路千差一念無為似斬麻坐斷兩頭生淨土念佛還仗佛冥加


自心有病自心醫病差醫忘心亦離若問此方真妙訣阿彌陀佛是吾師


蓮池海會佛如來勢至觀音坐寶臺垂手娑婆同接引眾生箇箇離塵埃


想見西方九品蓮至誠歸命禮金仙道交感應忘能所心地花開現佛前


蜂房蟻穴光明藏柳巷花街功德林法界等觀皆淨土原來無處不惟心


說是說非人不解譚玄談妙有誰知依稀彷彿難分辨一舉彌陀盡決疑


既念彌陀願往生休疑心地理難明觀音勢至為朋友佛道何愁不速成


萬樹春風入院溫寒涼消盡熱心存花香水暖蓮臺淨直往西方面世尊


夏日炎炎似火流陽光燒白世人頭彌陀常住清涼國接引眾生向彼遊


一念彌陀萬事休長空雁過語悲秋歸心恰似離弦箭端向西峰看日頭


冬至風寒雨雪飛飄零稚子欲誰依婆心切切倚門望臘盡年窮不見歸


四時八節如旋火萬死千生若轉輪只有此心無動靜耑持名號日惟新


西方風景最清涼心地無塵熱惱忘諸上善人同會處經行坐臥悉安詳


即是即非還更遠離名離相處猶疑多方善誘都難信親見歸來始得知


茶煙消盡五更初除想西方一事無鐘鼓聲傳空劫外一門深入法王都


勿論冤兮勿論親逢人一味語頻頻口空非是說空話勸念彌陀果是真


自從親入遠公社善友難逢是箇中不遇中峰懷淨土青山逾遠雲彌豐


最上參禪惟念佛祖師公案漫疑猜不須待悟拈花旨且仗彌陀歸去來


或曰西方或謂禪聖凡沙界總同圓舌頭非是無觔骨遍覆三千出自然


詩成百八口親宣雖讚西方不礙禪識得自心無定法但隨機便利人天

