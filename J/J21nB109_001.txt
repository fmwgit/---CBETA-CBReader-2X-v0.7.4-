嘉興大藏經（新文豐版）數位版, No. B109 大藏一覽

大藏一覽一卷


首標大覺先容， 俯為眾生作則。


混沌天地以開端， 乃祖始王之統御。


遠窮三大僧袛因， 最後一生居補處。


爰從兜率降來儀， 慶誕毗嵐示色相。


四門遊觀忽警悟， 中夜逾城驟出家。


六載雪山修苦行， 一朝道樹悟明星。


○初自鹿苑轉法輪， ○後止娑羅遺後囑。


一切諸法本，從緣悉本無，若能反本源，乃名曰沙門。


能事既畢入泥洹， 舍利以留為佛事。


○幻來生亦何嘗生？ 幻去滅亦何嘗滅？


○次辯教門究竟， 庶使學者知歸。


道無彼此元來一， 教有權漸方設三。


三歸宛爾同三畏， 五戒何曾異五常？


吾佛下生光及處， 此方千載教來時。


金容入夢教西傳， 舍利呈祥法東振。


釋梵咸稱三界父， 仲尼曾指大聖人。


○太子捨國位，成道謂何名？號曰天中天，三界尊第一。


唯佛一人獨第一，三界父母一切智，於一切智無與等，稽首世尊希有此。


孔老比佛安可對？ 賢僚辯法為宣明。


教分優劣人何信？ 經爇存亡事可知。


唯佛究竟一成功， 譬金豈復重為礦？


○諸天雖樂非解脫， ○十仙報盡復輪回。


如星翳燈幻，皆為喻無常，漏識修因果，誰言得久長？危脆同泡露，如雲影電光，饒經八萬劫，終是落空亡。


冤家尚作父母想， 教法肯生人我心。


直入三塗代苦來， 總教一切成佛去。


但知惡吉而善凶， 詎識因隨而果應。


莫怪瞿曇之惡子， 爭柰神堯亦有朱？


有天福盡投驢腹， 非佛誰能脫彼殃？


沙門誦經超天界， ○庾信謗法報龜形。


○果於此道可入， 豈離自己本來？


由三因緣感後有， 亦三事合入其胎。


既捨此身受彼身， 當持善業與惡業。


三十八箇七日變， 二十九種諸風吹。


罵僧闇昧胎淹久， 懷兒智慧母聰明。


五蘊色受想行識， 四大地水并火風。


六根六識合六塵， 十有二處十八界。


阿阤那識此云執持甚深細，一切種子如瀑流，我於凡愚不開演，恐彼分別執為我。


由攝藏諸法，一切種子識，故名阿賴耶，勝者我開示。


利根即說五有蘊， 鈍者廣談十八界。


眾生菩薩皆心作， 地獄天堂亦彼招。


三際求心不可得， 隨緣應物豈非無？


法從分別生，還從分別滅，滅是諸分別，是法非生滅。如是洞達根境，豁然自覺既明，又能利他普照。


究竟離虛妄，無染如虛空，清淨妙法身，湛然應一切。


略起有心而作解， 還同在夢似非真。


貪、瞋、愚癡三不善， 報、業、煩惱三障因。


三毒三漏至七漏， 五蓋五欲并七慢。


三結五結仍九結， 十使十纏并五見。


煩惱障與所知障， 增上緣并次第緣。


無明法性非一異， 生死真如豈兩般？


若斷身見業不起， 既知無我欲何貪？


無人無我何生死？ 空死空生非我人。

