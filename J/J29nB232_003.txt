嘉興大藏經（新文豐版）數位版, No. B232 天王水鑑海和尚住金粟語錄


古井龍蟠地脈香千僧共飲見源長豈知一滴漕谿水金粟流通浩淼茫


娑羅古樹植何年葉葉枝枝翠色鮮想是昔時受記莂今來此地蔭人天


頑皮枯木響何來獨樹無心聲似雷幾度敲時誰入耳忽然聞得笑顏開


何事當年欲度人長虹橫跨接通津看他兩岸尋源者不過此橋路不親


九十九峰此最尊千嵒腳下盡兒孫撐天猶見通身眼指點遊人立腳跟


金粟堂中老作家不才何幸侍阿爺添香換水陳時食那盡兒孫孝一些


慇懃稽首見師翁舍利光中一點通我住此山承雨露千年香火媿難弘


赤烏之殿日頹傾風雨如來滿面塵一笠於今通蓋覆黃金殿上露全身


佛祖相傳箇拄杖贈君朝暮好揩摩通天徹地光明現驗盡諸方佛與魔


鄂渚黃龍機祖庭賴君寶杵護全型撫公近日添新構好起沙翁逸老亭


源頭活潑石泉香流出人間滋味長一種現成受用處臨流不飲爭清涼


可是滹沱一脈來靈源浩浩亦悠哉南方近日多憔悴雨露蒼生正眼開


一雙白眼持今世兩衲清風振古綱不是無心任大業且來林下學佯狂


丈夫須是英雄骨扶豎門風孰可人此日渚宮衛法社干戈叢裏要心真


誰為先覺誰後覺覺了方知本覺無剩得一雙窮相手好來東壁挂葫蘆


十載真州闡化機法幢興建頗光煇於今珍重毋狼藉方見克家有指揮


雨歇金山翠欲流光明塔上望垂眸筆尖錦繡千峰起舌底煙雲萬壑收撥動祖燈煇佛日點開法眼照閻浮查公何似張公後一銘相傳價莫酬


雲峰峻拔世稱稀百畝芳園樹色肥竹石無心鳥自語山林有意客相依曠觀那惜支笻杖徑轉仍隨蹋蘚衣未至不知天地大主賓譚暢到斜暉


艸木何知忽爾萌天將人傑地靈生干城社稷先呈瑞折桂蟾宮早得禎光透一庭明月夜風高闔國令名聲豈同百卉尋常出福佑王家樂太平


南明燦燦物華新甲子欣逢又一巡白髮數莖添歲月冰心一片質天人雲生黃海千山紫鶴跨揚州萬戶春陸地神仙應不老區區何必問靈椿


江漢滔滔久不驚多為令德鎮波清埽雲晴曬囊中甲留月夜譚腹內兵才大可兼文武用功高自古割城旌何因把手鑾江上話到無生一笑傾


生居華屋德猶尊況復康寧七十春膝下烏衣觀子弟庭前喜氣集嘉賓榴華吐火呈圖壽紫燕巢梁瑞象新把盞進君千歲酒神仙原是太平人


高臥東村野興濃更逢仙客話從容雲山千里詩筒滿旅月一輪形影空情念淡時羞世焰道心貞處看寒松任渠江漢滔滔者不到龍門不化龍


貞節繇來世所難思親況復割身殘清風夜夜吹英烈明月年年照血瘢孤子尚能修往事一肩那惜上擔棺區區幻路休云報至理渾融孝可觀


自古西湖人瑞地於今尤見蔣家賢紫雲靄裏降王母白玉樓中會折僊桂子既縣符肘後蘭孫應是奪魁先榮榮芳躅真堪羨好酌源頭酒一旋


吾楚有七澤雲澤居其一方有九百里夢澤連肘腋浩淼天地間波瀾萬層出況復天上雲能澤枯艸木今為汝作號應合如此義

