嘉興大藏經（新文豐版）數位版, No. B190 石雨禪師法檀

石雨禪師法檀卷第十五


輕雲新夏葉初擎，嫩蕊俱含無染情，雨過明珠千萬斛，臨風著意向人傾。


持梳不耐聊成禿，作佛無心偶出家，究竟不知因底事，也來隨眾挂袈裟。


轉蓬飄泊又經秋，情在那堪此再遊？明日洞庭風縱便，拼教不上岳陽樓。


翻空惡浪想君山，涉險乘橈共往還，何事殊途今日淚？當時談笑死生間。


死者難追生者疏，名山五岳更愁余，癡心終擬同禽向，肯使山濤請代書。


暫離不必重為約，相聚何曾夙有期？歸去致聲真好友，九峰新得一相知。


多年浪子不還家，對此因憐客路賒，會得隔江招手意，送行茶是罷參茶。


學個樵夫打個歌，無腔無奈興來何？牧童笑倒黃牛背，約我明朝早上坡。


鷂兒山下兩狂僧，卜夜登臨引瘦藤，犬吠豹囊齋上月，敲門喚醒讀書燈。


石梁三度半生餘，山鳥溪花也笑余，擲卻破瓢拗折杖，吾心休矣卜吾廬。


斷橋殘雪猶迷路，幾片落花何處渡？溯流披雪得其源，茆菴一箇無人住。


初居積雨憩勞肩，山境商量勘老禪，一喝籜龍齊豎指，滿山雞蕨也擎拳。


打筍錯過羅漢菜，採茶開遍了松花，歸來撥火忙敲石，煮得羹成日已斜。


無端妄想不能降，種芋便聞煨芋香，想到鼻邊流涕處，更添三召也尋常。


休糧一味打黃精，無意飛昇腳已輕，五百頭陀邀趕供，不分遠近好同行。


殷勤積取十分閒，買得天台半角山，君欲住時須借看，清貧幾許在腰間。


殘雨殘煙湖水隈，新桐為月遶籬栽，得閒舞棹乘橈去，等個人來問渡來。


微雲拂月不知春，露滴幽香冷徹神，夜半細敲天外響，是鈴？是塔？是風筠？


抱衲重岩捫虱兒，不禁背癢喚沙彌，無端搔著虛空脊，說與傍人但朵頤。


欲空諸有維摩室，一日不宜無此君，數縷秋雲掃花去，閒庭月影任紛紛。


一缽千家自在身，神通未及飽諸人，應知牛首辭天供，背負腰肩肯厭頻。


山亦愛謙名自小，人俱尚隱共為關，隔江洗屐遊如倦，石指長伸羡此間。


偶來掘地覓青天，地無聲三十年，直卻鼻梁橫卻眼，幾回堪笑又堪憐。


客到便請吃茶去，趙州昔日嘴頭禪，兒孫近代成狼籍，處處為人種福田。


峨峨佛頂覯何難？解者須從腳下看，更請撲翻千古鏡，紅光覿露影團團。


饒不出門亦是草，遊情當下宜了了，囊中惜取草鞋錢，路債須防人索討。


出門便覺草萋萋，良驥偏為鞭影欺，何似牧童揚曲去，飽餐黃犢任東西。


萬里無寸草處去，死蛇滿路須迴避，逢人急著早歸鞭，共我開田說大義。


林深忽見許由情，身外能將長物輕，道似未同耽寂寞，尚餘風打挂瓢聲。


當陽一曲落梅花，冬暖三山草亦芽，千古流傳無孔笛，不逢知己自須誇。


天地如舟一水浮，從來船子善遨遊，仝人也解垂絲意，誰是金鱗得上鉤？一水


古寺雲橫徑不通，鳥啼花落自從容，僧心不是羚羊角，只為時流逐去蹤。雲徑


石巖如鳳自棲遲，豈不飛鳴為待時？翼未凌雲空掠掠，銜魚白鷺上楊枝。鳳岩


人人眉底眼橫空，三際如何豎可窮？獨許摩醯羅面上，如伊三點異還同。豎目


敲空作響不須疑，擊木無聲亦可思，曾信祖師親口說，聞時用眼始方知。聞空


悟得浮雲無去來，道人於此眼初開，幾時化作如膏雨？看取龍驚動地雷。悟雲


數墨尋行讀梵文，煙迷霧鎖正紛紜，忽然月出開殘卷，彈舌橫眸舉向君。古梵


日既歷天而不週，葵心傾倒欲何求？形端影向中庭直，你若無心我亦休。葵心


山隈髮塔雨煙堆，昔日從空震法雷，我到湖光開曉鏡，宛如螺髻見如來。法雷


有燈破室千年暗，無法傳人半夜心，若問度生誰易度？木毬輥出任他尋。傳度


枯木逢春花未開，花開要等箇人來，望州亭外重為望，明月如珠出蚌胎。珠胎


學道從來要素心，軒窗無恙掩關深，何時打破關來看？欲上峰頭尚隔津。素軒


玄路須知到者稀，碧雲如水露華微，千秋錫杖泉邊月，肯與人間照是非。玄微


非臺明鏡即無塵，自古皆知面目新，近代殊多抹胭粉，幾何昧卻祖師真？非臺


僧心淨即現曇花，不負安身佛祖家，但有木毬皆會輥，悟迷何必隔天涯？悟曇


寶筏何愁浪潑天？為憐無主趁風船，指開古岸無多隔，只在當人回首邊。是岸


生即無生悟未曾，謾誇博飯種田能，詢參百丈當年意，大義分明上祖燈。無生


孤情卓爾出雞群，幽谷陰崖叩蘚紋，風翮有時超物表，此行寧免累浮雲。鶴凌


硯田何似慧田寬？喚出溈山水牯看，耕破石田知寶壽，祖師靈骨露巉岏。慧田


摩尼至寶伴衣襟，盡地人俱向外尋，淨極瑞光遮不住，真堪耀古與輝今。瑞真


雪峰泉水應潮生，一滴能諳巨海情，是法本無高下路，誰能自肯放心平？應生


不鳴則已鳴則驚，不修則已修則成，會須啄破無明殼，瑞羽靈毛賀太平。鳴岐


唯有塵中作主人，能知化外自來賓，儒冠釋履千江月，喝去浮雲只一輪。爾賓


紅塵浩浩不勝情，一念回光宇宙寧，但得怨親平等看，團圞便好說無生。寧宇


欲溯西溪覓本源，群居七十二峰賢，浴開萬古瞿曇面，石澗淙雲出細泉。石淙


躡屐呼笻挈伴遊，雪峰堂上整三毬，因而識得衣珠在，用處應如急水流。


剔起燈花仔細看，曲談名理總無干，交馳棒喝空山裏，竹影敲窗月又殘。


骨破皮穿事弁山，天華叢裏每倫閒，曾攜寶鏡堂前月，照過東關送爾還。


月當圓處難為話，指向人添指上痕，意在聖經賢傳外，一回親見始忘言。


遞代沿流過建川，相逢懶話祖師禪，爭看梅蕊含初碧，我愛千秋火裏蓮。


誰為片石本無情？飛去飛來主廢興，憶昔梵卿隆宋世，此番不逐野雲輕。


登幾重雲天幾重？長年無夏那知冬？衲衣一種高寒色，山外憑人想雪峰。


選官、選佛較疏親，肯賺丹霞見未真，及至見真燒卻佛，不如留取舊頭巾。


震威一喝響千秋，何止泉從別處流？多少游人猶不信，翻山爭禮石龍頭。


石如獅子踞孤峰，霧鎖煙籠幾萬重？一日吼教群獸恐，爪牙摹捋弄晴空。


如意家傳上祖圖，贈君老景扶高歌，高歌切莫捶吐壺，吐壺捶缺將奈何？


玉雨香飛趁霽遊，高人自起理茶甌，靈峰溪古連書院，千樹梨花千樹侯。


虹橋斷板閣高巖，非鬼非神可得參，款乃一聲清夜分，半空明月挂仙帆。仙船岩


巖巖虎踞水龍盤，吟嘯風生百谷寒，降伏不煩仙佛力，直教霞搏與雲搏。虎嘯岩


十二樓頭第一宵，城高不讓五城高，相逢不復疑仙跡，節節梯雲犯九霄。城高岩


盡詫神仙也愛錢，我來探討豈徒然？披雲一解山靈愧，散作苔文片片鮮。鑄錢岩


石龍千古鎮長吟，噴沫成溪八曲深，中有老僧閒結搆，萬山春雨和鯨音。龍吟菴


九灣三十六峰頭，應笑披圖學臥遊，老病不煩登陟力，雨輕雲細一帆收。


採薇不足又採蕨，山居那得貪嗔歇？草鞋繩斷行復行，大嘯一聲探虎穴。


飄花過眼白兼紅，片片香隨何處風？幸自夜來春夢穩，不從醒後更談空。


當牖森森起籜龍，未驚雷雨未成功，一枝石裏夜斜出，便擬臨崖學釣翁。


幽居初見樹驚秋，山上登山當遠游，一覽不知天下小，鏡湖隔岸曉雲流。


夜詠秋空夢欲清，西風故作短長聲，寒塘曉起看搖落，自愛巖松老不驚。


白雲片片欲飛秋，橋斷天台不斷流，好友有懷誰到夢？遠山何事獨登樓？


身間橡栗滿秋林，眼向人翻白轉深，兩袖持歸珠欲瀉，溈山千古一知音。


皋亭山似武陵山，種遍桃花戶不關，為寄問津賢太守，再來應不怨空還。


談空亭裏莫談空，八面春風入座中，宿食事完何處去？不妨別別主人公。


主人無客亦寥寥，聽鳥觀花暮復朝，聞道主中還有主，踏翻流水斷溪橋。


觀入微塵法界寬，不勞心力得心安，花香散滿全無物，少室天台總一般。


不將心去復觀心，諸佛全身何處尋？一色一香一作禮，幾乎漏洩垢衣珍。


解未圓通證未圓，香臺遶遍話猶偏，袈裟角上風輪輻，撲滅燈花月一天。


大時梵響奏晴空，諸佛何妨影現中？一散煙雲遍花雨，抬頭子夜日輪紅。


細和香土結壇儀，不是其人不可依，二十五尊同學侶，善觀音響即當機。


結侶登壇不等閒，況當劫濁亂離間？誰云法地曾無動？呵護神工讓主山。


春光周匝主山神，繚繞風幡話不真，一句伽陀無義語，若云心動賺當人。


經行坐臥在其中，海印光生觸處通，舉意塵勞先起客，施為動轉未忘功。


咒心熟處憑三昧，三昧圓時賴咒心，撮土作香香作土，會須彈動沒絃琴。


咒力功深願力深，共將大地變黃金，更轉黃金作大地，了然無事昔時人。


桃綻天台劉阮心，皋亭石鼓待知音，神交不復論深淺，論到神交言也深。


蝴蝶莊周兩未真，回看總屬故園春，至人無夢堪游夢，哀樂難尋夢裏身。


桃花日暖雪風寒，道在平常日用看，看到不分寒暖處，人生甘為眼睛瞞。


桃花非暖雪非寒，不涉春秋心已安，燕去雁來緣底事，當陽一問海天寬。


雪風撲面一何熱？日晒桃花片片寒。豈是陰陽故顛倒？不妨作句話頭看。


沒風雪亦沒桃花，寒暖教人何處誇？撤斷溪橋復招手，隔江相見話偏賒。


蒼松氣結紫芝香，石老雲凝碧蘚涼，久嚮住山知此意，何妨更送引年方？


青天喫棓亦奇哉，多少禪人著意猜？拂拂清風磨日月，晴光不礙白雲來。


何故僧衣似水田？檀那種福要豐年，耕鋤不費纖毫力，我搭袈娑汝出錢。


供佛西天用乳糜，此方唯腐更相宜，秋收顆顆摩尼重，磨水成舟點得奇。


閒居何事可思量？思入無思道味長，梅向寒岩將脫凍，春回難挽世情涼。


下地修行早已遲，團圞眷屬好尋思，從今識取為人本，父母生前爾是誰？


峰高佛日洞山宗，成始因緣見本空，明教重興支派正，難將斷拂又成終。


昨日山中始立秋，如何積雪滿汀洲？風翻日晒蘆花白，浪拍波飛趁小舟。


別來君獨隱松關，愧我瓢囊曾未閒，先煮瀑花澆渴想，漫移殘月照頹顏。棒頭幾度辭黃蘗，屐底三翻破博山，語及雲門不欲語，一溪風雨過潺湲。


靜侶星分已有年，偶然雲聚柏峰前，三間細雨斜風屋，數畝寒苔瘦石田。拄杖埋頭應自遣，缽盂開口畏人嫌，龐公倘未浮家去，且結今生未了緣。


廟古爐寒澗草香，有扉慵掩護雲光，扣門殊愧言辭拙，飲水寧甘杓柄長。髮不剪除真抖擻，詩非摸擬舊文章，狂歌昨夜破關去，筍欲參天上小荒。


機前殊不少知音，把臂於君語更深，忠膽暫從林下碧，香臺曾向夢中尋。籌剛半貯滄桑室，杖每雙懸緇素心，驗取若耶溪上記，疏通洞水正如今。


一曲春先已落梅，為誰搽抹強登臺？旗峰未展機如電，鼓石方撾吼似雷。香啜數甌茶盡醉，光吞萬井月初開，夢回卜夜成多事，銕笛敲殘惹鳳來。


三千里外是何人？擬易疏渠擬易親，妍醜許誰窺寶鏡？淺深容我探波臣。澗猶凍鎖雪峰遠，園已春回勺土新，看到落花思結子，不須梅熟齒津津。


酒斝茶卮較異同，老梅吹瓣又春風，犬聲似豹驚山屐，溪勢如雷驟玉驄。蕭寺歲歸閒倚磬，賢關讀罷冷欹桐，千秋自許尊凝靜，對雪長懷到剡中。


薄雪沾松鬢欲垂，考亭文業信繇誰？才推玉枕談名理，又索靈峰補壽詩。上國懶呼鳩似杖，沽村嬴得醉如泥，歲寒不倦尋遊履，共攬煙霞接武夷。


共乞新秋巧月涼，朝餘瑞靄為稱觴，呈將延引芝苓術，品入氤氳鼎鼎香。言不慮深於耳順，交非云淺則情忘，雪峰若是前身我，檀越當年亦姓王。


橫拖拄杖入溪山，博得同遊半日閒，話到中興黃菊綻，摹開斷碣碧苔斑。機鋒欲解東坡帶，公案須參佛印關，茶罷索書留偈別，塵勞有路又思還。


蛟戶風迴度石關，此番恰值遠遊還，搏珠反擲當兒戲，屑玉飛空似等閒。不為詩人消渴想，亦應於我破頹顏，情知世界紛無緒，何事歸山又出山？


爐灰消盡不勝寒，又向循環覓起端，鄉國夢魂星散散，水雲骨肉日團團。香憑梅蕊開詩眼，法禁椒花入頌盤，彈指剔翻燈是火，無邊憂喜不相干。


一灣蘆荻一溪煙，一箇菴頭一指禪，春信鷓鴣傳語外，生涯黃葉止啼邊。風高檇李心先醉，聲遍胡笳耳不宣，試問阿兄多少壽？趙州還有半生緣。


為問甘泉學避兵，鄉名調露正秋清，人煙已逐浮雲散，烽火猶連野燒明。身在茱萸囊且佩，籬無黃菊把難盈，登臨雖有津梁在，欲遠塵氛傍禁城。


雖則深山亦不寧，草衣木食尚堪撐，古人為道尊清寂，我獨偷安避戰征。呼吸光陰真可惜，死生大事豈無驚？曾聞有片閒田地，得者方知不染情。


寒食食寒食不得，陰窗淒淒暗雲逼，四野風號薤露悲，白楊酒空鬼雨泣。千古如藤一握愁，慧刀欲裁提復休，桃花峰頂在匡山，葉西塔于此琴溪裏在古歙，為眉子歸安處，臥碣沉碑未易求。


住山人，堪辟穀，山尾山頭種黃獨，日日時中煮一枚，額定一年三百六。西風起，一朝霜，家家門口稻頭黃，山居我亦秋收足，松鼠牽藤落子香。北鄰老，病初好，裁詩寄柬頻相討，杖頭掘起雪絲根，大者如瓜小如棗。呼童子，聽吾訣，莫著油鹽火須裂，送與主人親口嘗，氣味相投再來說。


君家黃山下，別業楚江頭，一帆縹緲三千里，來往常為雲水遊。我亦生平耽此癖，十載飄流再經歷，徘徊指屈社中賢，此日惟君款瓢笠。荒園流水便河橋，要離隔岸紙錢標，淒淒風雨當寒食，懶上幽魂似可招。多情有約追圓澤，相逢那必三生石？木供綿綿如有神，欲理愁腸向誰泣？景物依依情總關，無寥辭擬上峨山，峨山峨峨不忍攀，三峽猿啼路幾盤？


半生山水固耽神，博得身貧道亦貧，潦倒自甘成廢棄，骨頭那許埋紅塵？中峰昔亦患此癖，幾度欲埋埋不得，其父高峰抱枕眠，撲然一笑成狼籍。慚哉，而我何人？斯敢以其名契所思？所思未遂在佳侶，頑鋤拙斧今相知，相知不必忘我你，你去搬柴我擔水。好在無心唱一歌，舉起钁頭齊和取，翻出春雲鳥亂鳴，飛花不向水流輕。本色自超諸隱逸，肯使華歆笑管寧，靈雲悟桃香嚴竹，遺臭累人空碌碌。何似衡山芋子香？千秋糞火今猶熟，但得團圞志不遷，蒲團破爛補教堅。開轉杜園還杜田，那管十年、廿年、三十年？


瀑聲雜雨聲愈惡，新霽攜笻攪雲腳，雲飄微風吹瀑花，散入脩篁翠盈壑。玄龍化石眠橫空，欲跨擬心那能著？應供人歸瀉影輕，巉嵈錫響從空落。三度何緣我得遊？結鄰更許甘貧薄。有時耽懶依重岩，不禁爽朗憑寥廓。寒拾風流不可忘，挈侶登臨願如昨。偶一行吟句可書，空山毫楮何從索？清磬一聲分下方，寒濤面面迎松閣。泉石何曾非舊時？何似翻翻成旅泊？杯茗悠然客氣消，主亦忘懷心自諾。


意趣不佳神亦惡，三日芒鞋懶縈腳，士夫胸貴五車書，山僧秪愧無丘壑。隔院苔荒仙逕幽，石枰花影空相著，徘徊可憶爛柯人，悠悠何處星零落？洞口殘紅如餞春，涼飆忽贈秋雲薄，信是高巖暑不歸，披襟一嘯何清廓？課程且喜定登臨，明日斷橋華頂昨，枕瀑石梁今夕眠，靈蹤五百堪須索。都來不出魂夢中，認是曇花羅漢閣，萬里郎當到水雲，駭目那能暫棲泊？煩歸傳與有心人，回首看看全舊諾。


送君歸住茆屋，有好茶、有好竹，溪聲久不共人語，拽杖莫驚山宿鹿。梅花開，須早來，天華隨意點蒼苔，人生韻事春風足。放個小舟，山陰溪上，回樂已哉，燒卻茆菴請不猜。


大地一關房，知音不少；關房一大地，識者偏多。若論懶散分中，兩俱不涉。雖然，直得蓮開臘月滿湖香，須記天華舊風月。


住山好，住山好，犁鋤放下三餐飽，枕石高歌帶月眠，犢兒不喚歸來了。我無端，你何緣？打起腰包出翠巖，又道不明生死事，挈錫持瓶願頗堅。瞞卻母、辭卻父，父送子行三五步，忍淚千行無可言，子若修行來度我。破險浪，驚長江，眼眼紅塵非故鄉，戒基不築隨流去，他日如何架棟梁？起五更，睡半夜，吃飯穿衣是什麼？冷灰煨荳熱將來，爆地一聲真痛快。急收裝，歸故里，雙親一見愁生喜，不羡人間衣錦衣，逍遙舊日閒田地。


既空諸有，復空諸無，空諸又空，雪點紅罏。紅罏雪花偏潔，不逐春風輕漏洩，掀起眉毛問是誰？屈，屈。掉棒打月。


錢塘江上結茆處，先師親手栽楊樹，一點千秋利濟心，幾度海風吹不去。豈少天涯弟與兄？惟君已去還來住，不負先師囑托因，茶湯冷煖隨人意。越水吳山來問渡，天華、龍華兩條路，雲門道法似中興，憑君指去無差誤。


天荒未破雲蒼蒼，天荒已破水茫茫，水冷雲寒人去去，蕭蕭瑟瑟仍荒荒。汝其復住無多事，離披草屋因風拄，東斜西傾沒可何，添新換新隨他去。不雕不琢山之靈，一丘一壑僧之精，倚松倒影碧潭靜，清宵要使龍吟聲。莫遣春雷知所止，龍不隱鱗真可恥。我亦當年學住山，住不慣時看樣子。單丁結伴依穴巢，草衣木食耕火刀，罵風搥雨暮與朝，而今博得徒勞勞。汝其汝其無以我，謙乎謙乎光乃超。


佛豈不知不可說？最初三七何饒舌？小聖當場啞復聾，微塵偈秘蒼龍穴。菩薩名龍亦可疑，入宮探討知時節，從茲傳演紛紛然，畢竟何者為華嚴？走殺芒鞋瞌睡禪，問著葫蘆口向天，何如深掩破蕉菴？脅不沾床信筆參。十年銕坐只尺龕，如無所獲寧自甘？顧我眉毛何足惜，忖彼之心之所宅。須彌可握海為墨，贊彼東南指西北，以彼之心擬佛心，佛心擬經亦如惑。我贊鼎立于其中，任人千古空思測。


三月十五真君生，九十六歲真君死，若將生死見真君，靈峰未識伽藍主。靈峰、伽藍今若雲，不護、不法凡愚群，論其有禱必有應，不擇良賤唯真君。曾聞真君寓此像，潭陽敬之、負之降，兩地相爭莫可何，聽之溪流溯流上，始知真君護靈峰，隨緣赴感施神通。我來寄錫非無謂，掃其塵坌修其宮，為其辨出茶酒味，悟比純陽了無異。世人只聞醉洞賓，不聞曾受黃龍記，從今了此生無生，覺得趙州茶有味。緇素相將獻一杯，神通便與靈峰契。


省得一，萬事畢，稍不然，勤旦夕。東若安，西可必，祖師意，最省力。柏樹子，莫忘憶，信手拈，當面擲。


說即不說，借即不借。打開袋盆傾瓶瀉，結卻口木枯花謝，閒言散語盡期無，至道于中討甚價？有人來討草鞋錢，豎起拳曰：借不借？


絕頂結屋矮亦高，海風吹老松枝驕，養性不令雙眼縱，紫竹遮窗不剪梢。每當靜夜枯定起，愛聽松濤連海濤，客來躬自為桔槔，汲泉煮茗翻山腰。七間僧堂不肯住，孤峰獨宿何其勞？我來話舊夜扣關，開門一笑掀眉毛。

