嘉興大藏經（新文豐版）數位版, No. B409 丹霞澹歸禪師語錄

纔去披麻戴孝還來按板吹簫兩邊坐斷失中交滿頭澆栗子千里寄鵝毛


老去且憑兒子少年曾抱佳人一回歡笑一回嗔千門同醉飽萬里絕煙塵



石上栽花空中著箭易處惡求難時軟賺項戴鐵枷足牽紅線不用翻身渠無背面


我是千佛一數颺下屠刀話墮有人舉起刀來早已嫌佛不做


我不如汝出地獄無分汝不如我入地獄無分彼此無分案上一顆鐵印彼此有分千里赤繩牽定打鼓弄琵琶相逢一會家記得會為共命鳥同死同生不同老


文殊不解出定罔明不解入定兩人合箇老婆看煞瞿曇孤另


萬浪千波作一團舉槌容易落槌難從今屋裏無生客解向門前倒剎竿


剎竿倒卻更何傳萬里乘風浪拍天只見群龍行大雨不知誰抱夜光眠


馬鳴便指國王一座鐵關難過當時卻指馬鳴此義不攻自破


一劍光寒腦門著地尊者失頭國王失臂世出世間了無剩義伶利衲僧討甚巴鼻


常常如是轉說甚閒經卷好箇飛將軍殺人不眨眼


暗裏抽橫骨明中坐舌頭雙鸞歌繡嶺獨鶴舞滄洲北去心猶結南來意莫酬扁舟渾不借一葦自隨流


手中攜隻履赤腳返西天今人都不會此話古來傳


執手丁寧莫上南上南盡是鬼門關水流清淚千行熱山割愁腸一劍寒


不是風旛正是心九招歌罷淚霑襟自從抱石投江後地角天涯沒處尋


父欲行東子向西生來逆命不為奇到頭一著相隨順宿草春流古墓低


纔見蛇頭落地便看龍尾翻雲昨日贏他孫行者輸與今朝者行孫咦你是何人


有腳鷓鴣行不得無聲杜宇叫還閒千人自廢山中畫一句難酬畫裏山


不出方丈門去喫油粢飽日日過堂歸莫道不疑好


扇破乘機便索牛十成蹄角也難酬多年草本如呈似羞殺堂中那一頭


不爭兩箇耳朵早已渾身落井一飽能忘百饑拋卻明珠換餅


寄君一座蝦蟆石爭似黃皮牡蠣房兩箇一家纔罪兩家一箇又追贓直得一家無一箇如法舉來先話墮禪流若識東寺翁肯向西方分半座


三箇夜叉不奈何一箇窮鬼一箇窮鬼折倒了三箇夜叉更問如何歸堂喫茶


活人箭向弓弦辨石鞏當初用得全寧可三平只半箇誰能更說老婆禪


龍生龍鳳生鳳老鼠生底挖壁洞燒香問取本爺娘焦磚打著連底凍


國師一句莫妄想對對雙雙不成兩密時蟭螟蟲無地容身疏時摩竭魚全家漏網畢竟如何妄想妄想


渾身剝得赤條條十字街頭贈一刀有屈至今無叫處方知天網不能逃


全彰體用還全隱前箭猶輕後箭深一遞放他六十棒仰山撒手便橫行


南北東西方一統君王到處不為賓千乘萬騎聞雷動只見紅雲不見人


撒手懸崖剛不信一棚線斷始知休兒孫自有兒孫福莫與兒孫作馬牛


當機曾不道平常臭肉來蠅各自忙轉腦回頭纔蹉過回頭轉腦恰相當有布置絕商量知君問路定亡羊晴沙落雁驚飛起誰寫長空字一行


和尚密密師姑密密搖手云無人看見切忌漏泄


人人腳底天邊路喚兔留鳥渾不住路旁開店賣心肝來了牙人沒主顧沒主顧有底趣綠楊影裏啼杜宇聲聲道不如歸去


仙人曾不愛樓居入市隨他貴賤殊天子殿前容走馬華陰縣裏莫騎驢


撞破面門揭開腦蓋百種千般山妖水怪滅跡掃塵斬其梟帥大功不賞得恁自在


切忌將親作賊也莫證龜成鱉分一串玉連環合兩箇金蝴蝶忽然翻轉面皮來通身是口難分說


鬼爭漆桶無人見鼠拽胡盧有底忙莫雨朝煙千頃浪雙雙飛出紫鴛鴦


一句隨他去渠儂得自由已無重舉處切忌更回頭


纔將一字入公門自首誣人兩不應只許州官明放火不容百姓暗挑燈


證龜成鱉得牛還馬逞盡神通跳不出也省了我賞饒了你打


我若有時你也有你若無時我也無爛醉東風渾不醒空勞花下喚提壺


露柱困麼纔問一尺忽加一寸夜來量到天明長短元無少剩


兩手舒襆頭自呼李天下何似敬新磨一掌全酬價


六箇不遇知音一箇也不消得將來拋向水中連我都無話說


四十九年無一句三十二義皆旁註家家犬吠與雞鳴過關討甚閒公據


虎項金鈴誰解得解鈴須是繫鈴人者僧難處雲居荅祇是無人作證明


惟其如此所以如此若要如此何苦如此


春至自花開秋來還葉落用盡六州鐵鑄成一箇錯錯錯通身是病通身藥


目前指出無多子拄杖頭邊用得新帝釋至今無鼻孔全成三十六龍鱗


作家相見應無比收放縱橫真可喜元來祇得者些兒底事他人不如你


你有更須有你無還要無仰山筆下何止九十七箇圓相趙州壁上並不見半箇胡盧


不知苦眾生須知眾生苦玄沙三種人大地無寸土


說得自己蹉過他人以一勝義成兩負門說得他人蹉過自己以一負門成兩勝義玄沙雪峰總在者裏


雪峰潦倒輥三毬普化風狂搖一鐸到曾不到趙州茶也是無端添兩杓鳳凰不消四箇翼麒麟偏愛一隻角泥豬疥狗儘郎當寶蓋金蓮還客作直饒舌覆梵天長一句當頭誰道著長慶休誇有眼盲保福空憐無病藥


水濯青峰非劍月落澄波如練古鏡足光明前鼻誰知後面不見不見領取春風一半


阿師拶折一隻腳鼻孔同時俱打落當初拋在糞掃堆直至如今總忘卻忽然拈出與誰論葉葉枝枝越樣新不說世間猶有我也憐天下更無人


凡夫謂有滴水不走何處遇知音深深一杯酒


你也一半我也一半莫討完全放下了看


無證處得贓無贓處得證送與老雲門謹按秋官令南山可移此案已定有口不能言納他一條命


總別同異成壞一塵顛倒世界月寒白浪千尋雲暖青山一帶憑他野老悲歡由我法王自在


不逢不失老鼠咬鐵昨日過了便是明日


造無梁殿煮沒米粥三月安居擊壤鼓腹是何境界拔舌地獄


左眼半觔右眼八兩有罪不誅有功不賞沒縫浮圖漁船破網


大海波濤淺小人方寸深空山會放火定水又投針促膝非謀面同條是隔林塤箎成絕調獨立待知音


有理不在多言請君飽食安眠喫得又能消得現成陸地神仙


總別同異成壞空空壞成異同別總世出世間一切法自有許多閒骨董還聽得麼黑狗身上白白狗身上腫子細打一看乾坤直儱侗


口是禍門白日黃昏屈原抱石宋玉招魂


好物不須多靈丹只一顆未曾經九轉依舊鬼來拖


直上不消覷直下不消覷忽然失卻眼直上直下覷


提起布袋放下布袋打失布袋天下老古錐都有者箇在


調羹縝密纔封鼎落草慈悲更走盤公案至今無一字遭他隔壁第三翻


覿面相呈塔樣子大家各把自家瞞白雲覆盡青山頂八角風鈴徹耳寒

