嘉興大藏經（新文豐版）數位版, No. B209 永濟融禪師語錄

永濟融禪師住遼陽永安寺語錄卷下


莫測風雲起老龍，世界到處承霑蒙；忽逢木馬潭中過，蹋出金烏半夜紅。


雲出岫兮無心，月印江兮非意；直饒雲月如然，也是一場特地。


清風吹動釣魚船，鼓起澄江浪潑天；蒼龍出水翻觔斗，驚的漁人命不全。


無根樹子枝頭動，山谷無聲人住安；陰陽難到奇特地，開花結子任君觀。


分身百億老長汀，入廛垂手接知音；高著眼，莫粗心，此回錯過實難尋。


坐斬千差不露痕，傳言送語不堪論；無端惹得山蠻令，佛與眾生一口吞。


信手拈來用最親，一回拈出一回新；會後不必頻頻舉，八兩分明是半觔。


八還辨見意最親，計窮忘盡始歸真；不因西嶠殘水盡，怎得東山一帶春？


莫謂迦葉太瞞頇，月照千山夜色寒；倒卻門前剎竿著，世上迷徒仔細看。


竺乾美翠一枝花，見者愛要人盡誇；猛風吹到支那地，打頭遇著刻舟家。


尋常惜子恨不來，及至子來懶話陪；不是可師為法切，管取渠儂空往回。


會遇師資元有由，語中玄妙暗相投；衲僧七百皆英俊，獨許盧能出一頭。


片雲為雨下山頭，潤濕群萌遍九州；從此於中消息露，松風江月正悠悠。


圓明覺照絕念時，更無一物可堪為；不知不會超岐路，妙體深玄不在斯。


怪哉怪哉真怪哉？飄飄仙子下瑤階；直為渠儂遭跨下，引得玉女笑滿腮。


迥超今古類難齊，佛祖無因識得伊；無影樹下休要坐，摩訶般若波羅蜜。


四句離，未為奇，百非絕，較些些；者僧元無收燕手，來往奔波空自嗟。


者箇破沙盆，多劫用不盡；智者難酬價，愚流焉有分？


首山竹篦太無端，引得盲者落二三；伶俐衲僧卻奪過，劈面相呈會也麼？


巍巍峭峻迥雲霄，卓破虛空勢轉遙；坐斷千差沒朕跡，幾多描邈不能超。


石牛吐出三春霧，靈雀不棲無影樹；空中一聲霹靂響，洪雨盆傾遍地注。


攜手相將過海東，使船全在把稍翁；無端觸碎珊瑚樹，獨露清光宇宙中。


說似一物即不中，八年方契賣柴翁；全體大用頭頭顯，潛修密證祖佛同。


玉磚高舉扣金門，引出珊瑚價難論；莫謂僧來渠不著，佛祖猶是眼中塵。


聖從何來靈何起？認著泥瓦當自己；棒下機關透脫時，瞥然頓證無生理。


跳出離微是非關，橫身物外任安閑；莫將是非來辨我，一任黃河九曲灣。


虛空為鼓須彌槌，要打便打休問誰？我不說，人不曉，卓爾難將正眼窺。


千聖不傳本非慳，恐隨流水到人間；無端石人得共意，一拳擊碎祖師關。


大鵬無伴過天池，獅子將兒絕後隨；紫氣夜隨丹鳳轉，金龍纏倒月中枝。


多年錯認心講論，馬祖指點悟真空；自從松聲來有韻，長憶溪水去無蹤。


泥牛入海絕消息，眾人爭勝賽擒騎；欲窮滄浪深深處，聽取漁家輒莫迷。


善用機要是大溈，元老非比類難齊；如今不紹家私者，休向瓶邊覓是非。


滿目觀來無知己，摩尼如意誰辨真？少遇作家穿耳客，多逢頑愚刻舟人。


門頭戶尾事千差，箭鋒相拄豈歪斜？撒手到家何所有？琉璃寶殿鎖蟾華。


波原水也水原波，人問西來柏指他；自從舞得三臺後，拍拍元來總是歌。


萬里江心獨出頭，撐天一柱砥中流；名雄千古遊無倦，斜日高歌駕客舟。


以字不是八不成，雄才世智那能評？聰明波旬尤未曉，造次魔子豈知名？


拶破太虛空方顯，丈夫雄時人知恩；少斷臂，雪尚紅。憶昔東海上，遙望蓬萊宮；獨誇獅子步，八面不通風。


竿頭絲線汝須收，遇海逢江漫下鉤；直到毘盧峰頂上，解開纜放濟人舟。

