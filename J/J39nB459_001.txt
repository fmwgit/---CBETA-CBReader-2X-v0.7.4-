嘉興大藏經（新文豐版）數位版, No. B459 香巖洗心水禪師語錄


出頭露面揚家醜，滿口胡言不識羞，縱使雲門手段辣，望空啟告賣風流。


成群作隊繡鴛鴦，暗度金針割玉方，莫怪皇風無覓處，一輪紅日上扶桑。


獨坐雪山冷似鐵，一陽際發黃金骨，縱然見得威音外，猶是烏龜喚作鱉。


鏡裡無痕絕擬猜，鐵山當面勢崔嵬，忽然撲碎無尋處，徒把龜毛眼上栽。


蛇頭安角非敏手，虎口橫身意氣周，將謂兩頭消息盡，謝家人在釣魚舟。


方知大地總黃金，也是魚眸換作珍，縱令然諾暫相許，終是悠悠途路人。


韓信施六韜張良精三略千里，決勝時運籌在幃幄。


打人休打臉，罵人休揭短，一枚大黑豆，換卻許多眼。


春風漫漫百花幽，飲酒題詩打氣毬；天子殿前親走馬，莫嫌李白是狂流。


無舌之人唱哩羅，不是黃葉賺頭陀，桑間女子穿九曲，密以思量妙不多。


笠兒普請隨拈出賺殺林間幾苾芻，不是南泉轉身窄，看渠無個覆髑髏。


苦瓠連根苦，甜瓜徹蒂甜，貪他一粒米，失卻半年糧。


父子投機幾個知，柴頭吹起便燒眉，無端費盡許多力，何不留些暖肚皮。


石頭迸出黃金色，煉打紅爐通底徹，都被趙王收卻了，至今針頭偷削鐵。


真正精金何假陶，波斯辨出眼方高，彼此相將弄寶劍，虛空背上刮龜毛。


喫菜尋常事，幾個知分曉，一驢暗投機，兩個入荒草。


皮裹骨兮骨裹皮，作家安用展鎗旗，草鞋拈起覆龜背，千古令人作夢疑。


鋒鋩展出絕商量，截鐵之機不可當，莫謂老龍無管待，從來柔弱勝剛強。


有利無利，不離行市，未到盧陵，切忌黏齒。


枕子墮落地，澡盆飛上天，自從國定後，用底康熙錢。


雲門胡餅，針劄不入，未舉已前，早已漏逗。


大用臨時莫問津，一錘直下露全真，休將保任終難許，平地陷坑轉見深。


杖林山下竹筋鞭，擬議思量裂面穿，若是金牙還赤手，終歸大海作流源。


掀翻聲色堆，耳眼赤灑灑，夜半賣日頭，無人來著價。


擔荷大法還他手，慣釣金鰲藏北斗，不得禹門親點額，爭知兒孫似雷吼。


禍福無門口自招，幾回痛棒不相饒，頂迸出超宗眼，一瓣清香信意燒。


三遭痛棒絕徘徊，末後翻身眼自開，迅速之機無覓處，青天白日鼓風雷。


獅子翻身絕覆藏，全機突出立宗綱，爪牙鋒利無互，殺活縱橫震大方。


拋出隻鞋，修羅瞪眼，干戈叢裡，掣旗便轉。


銅棺打失腳，迸斷匾擔索，太白者些年，施底斷腸藥。


照實際地，不受一塵，若脫群類，鼻視眼聞。


者條拄杖，單提向上，囑爾珍重，人天榜樣。


本分衲僧，當效先哲，淡飯粗衣，安貧養拙，拙拙，他日人天須漏洩。


近水傍山須潛藏，菩提果熟自馨香，龍神早晚相推出，苦海波中作渡航。


巾瓶執侍幾多年，學道心恒志氣堅，顱頂豁開端正眼，橫拈白棒利人天。


三腳鐺兒煨斷壑，一條拄杖倚寒峰，偷心死盡無他事，振起當年濟北宗。


清虛原寂靜，就地起塵煙，人物恒更改，海桑幾變遷。但知波底月，方曉甕中天，若乃空空也，何愁不火傳。


共住冬三月，慇懃為道忙，老誠心愈健，淳厚義堪長。休怨時年淺，須存志氣剛，有時桶底脫，永不受餘殃。


聖凡都掃空，佛祖一齊殺，要得正眸開，誰知端的瞎。


外邊雖冗繁，內裡要空寂，踢破黏膠盆，來吹無孔笛。


惱後開隻眼，不隨影子逐，須知要到家，似賊入空屋。


聖凡總不差，生佛何曾隔，報爾快承當，莫教頭髮白。


焉矣之哉也者乎，總非心地實功夫，一回剖出泥中蚌，滿手擎來是驪珠。


一句彌陀要念純，一回念出一回親，忽然自肯承當去，開眼何曾有二人。


本來具足莫馳求，秪要當人自點頭，無影樹梢懸日月，不萌枝上辯春秋


無聲無臭甚希奇，這裡那容兩片皮，十聖三賢未夢見，王瓜茄子解吟詩。


勤讀詩書莫妄攀，只須透破仲尼關，玉堂雖貴多驚辱，金榜無名一世間。


功名富貴前定，何必癡心強求，彈破紙窗可補，損人陰騭難修。


灸疤切莫著艾，好肉休教剜瘡，授汝新鮮方子，困眠饑餅渴湯。


無為定須勝，懶有識的卻，輸愚佛在赤，肉團上休馳六合九衢。


現成公案最捷，何必覓妙求玄，若能萬緣放下，管取一枕高眠。


雌黃不含口角，煩惱不挂眉端，本是煙火神道，何須跨鶴乘鸞。


頭角猙獰陸地哮，分明相近亦非遙，谿邊澤畔奔馳慣，劣性無端只犯苗。


一段粗芒透鼻穿，等閒拽轉更揮鞭，無明曠劫今調伏，到手須知不易牽。


把住繩頭不怕馳，登山涉水共相隨，歸來踏破煙霞色，鎮日昏昏孰覺疲。


芒繩一挽便迴頭，野性狂心漸自柔，莫謂山童忘管待，綠楊陰裏繫相留。


林下悠遊復水邊，飽餐嫩草得安然，東西南北從他往，放去收來弗用牽。


露臥乾坤體自如，從來無繫亦無拘，一聲短笛青霄外，赤灑灑兮樂有餘。


逍遙散淡夕陽中，踏破蒼苔綠草茸，渴飲饑餐無異念，憨憨睡穩竹煙濃。


人牛情謂不留中，雲月溪山絕異同，法界該羅無向背，那分南北與西東。


到頭嬴得一身閒，一個閒人天地間，莫謂無心云是道，無心猶隔一重關。


拶碎情塵不露蹤，一輪明月正當空，森羅萬象難逃影，野岸凄凄草自叢。


埋名削跡深隱，那管炎涼夏秋，只放茶煙出谷，不教菜葉隨流。


竹長岫傍翠綠，松栽澗底蒼青，分開野色藏拙，劈破煙霞度形。


斫去餘閑枝葉，燒除朽爛葛藤，門開青山展，畫榻定皓月懸燈。


竹杖深藏巨壑，草鞋且放孤岑，敲冰渴煮沙銚，和衲困眠紙衾。


一條脊骨鋼硬，坐斷聖凡舌頭，世上為酬社稷，山中任傲王侯。


吟風嘯月松嶺，展臂舒眉石床，心上本無罣礙，遮眸按豆何妨。


有力任居梵宮，無能守住巖穴，隱徒愛斫青山，老叟常吟白雪。


守拙安貧俟命，閒眠對臥高岑，世上群梟舌亂，山中孤鳳清音。


截斷聖凡路徑。惡聲處處皆聞，懶去羅龍打鳳，卻來煮月耕雲。


車馬紅塵不住，利名黑夜商量，山僧獨得疏懶，枕石鋪雲就將。


年來志喜煨鐺，翠竹黃花共處，生柴帶葉橫燒，野菜連根爛煮。


曉雲分開岫色，流水帶出鶯聲，獨觀山中野景，任彼世上虛名。


灰心水畔林下，肯效醯雞甕前，露出滿懷皓月，照開萬里青天。


懶向人間說法，山中總不談禪，劈面迎風辣掌，當胸輥肚粗拳。


世上利門名路，山中石榻蒲團，終朝兩餐白粥，穩睡紅日三竿。


綠蘿巖畔藏拙，松食荷衣度生，偶憶文園謝病，方思愚谷逃名。


自離修廊疊閣，獨踞萬仞峰頭，等個殺佛漢子，與他結個冤讎。

