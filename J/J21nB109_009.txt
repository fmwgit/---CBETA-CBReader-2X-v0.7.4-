嘉興大藏經（新文豐版）數位版, No. B109 大藏一覽

大藏一覽卷第九


譬如闇室中， 雖有種種物， 若無燈明照，
有目不能見。 若人雖有智， 不從他聞法，
是人終不能， 分別善惡義。


佛法無偏黨， 平等示正道， 為一切眾生，
作安隱正路。 譬如大市中， 示買一切物，
我法市亦爾， 不擇其種姓。


四十九年苦口， 末後一笑收功。


世尊七日作思惟， 大梵三勤而請說。


總十二部修多羅， 別分三藏經律論。


諸惡莫作，眾善奉行，自淨其意，是諸佛教。


○藏師初判作五乘， ○長者復分為十教。


但原觀色之一法， 隨機立教有多般。


醫王用藥分三品， 如來逗教亦復然。


因其中道以辭遙， 遂設化城令暫息。


說諸法相分三種， 依他遍計與圓成。


語默視瞬皆為說， 見聞知覺豈非聽？


善哉若有聞法人， 由斯無一不成佛。


若有聞法者，無一不成佛。


或因惡境接眾生， 譬若蓮華開烈日。


然佛從來平等法， 接物何嘗貴賤分？


豈是文殊不知者？ 俯為眾生故問之。


若受如來所說法， 甘投火聚願求聞。


聽法之人不宗敬， 如斯之輩莫與談。


按教明心指標月， 由文見義色因燈。


燈雖顯色見由眼， 眼非見性乃由心。


依趣於義不依文， 依趣於智不依識。


攝心歸一魔無便， 如龜藏六狗難傷。


藏六如龜，防意如城，慧與魔戰，勝則無患。


四相人我壽眾生， 四病作止并任滅。


有為無為善巧修， 有餘無餘涅槃界。


善財能發菩提心， 彌勒稱揚佛種子。


法界觀通大千卷， 六相義圓無量門。


但了人空與法空， 便達此岸為彼岸。


人法俱名執，了即二無為，菩薩能齊證，聲聞離一非。所知煩惱盡，空中無所依，常能作此觀，得聖定無疑。


當知實性非空有， 未偶斯文墮斷常。


若是真心無滯礙， 宛同水性善炎涼。


集若有定性，先來所不斷，於今云何斷？道若有定性，先來所不修，於今云何修？


性空無而且不無， 緣會有而終非有。


心滅諸法以皆滅， 心生萬境以從生。


凡一切法皆佛法， 總萬行門一心門。


了知法法皆平等， 自然物物非短長。


無量劫時彈指頃， 十方世界一毛中。


玄珠有意定難求， 罔象無心而乃得。


求佛不可無念成， 證道安可以功得？


雖然迷悟之本同， 爭柰時節之有異？


先修後悟功生滅， 已悟方修用不虛。


為何言教戒休看？ 秪恐牛皮遭覷破。


虛空寫處堪逃雨， 屋宇俱焚不壞經。


○無常大鬼難親近， ○力士金剛密護持。


非特救夫淹巨浪， 也能援子脫深蕃。


滅於佛法愆深重， 存乎功德福非輕。


既誦華嚴凡冠聖， 因遺盥掌蟻生天。


○積功可救眉鬚厄， ○一偈能停地獄酸。


○若人欲了知，三世一切佛，應當如是觀，心造諸如來。


○威靈可以降天敵， ○俗眼那能辨聖凡？


○誦持無驗為如何？ ○種植有虧安可得？


○因甚言教益非益？ ○良為眾生勤不勤。


○若欲求除滅，無量諸過惡，當於佛法中，勇猛常精進。如鑽燧求火，未出而數息，火勢隨止滅，懈怠者亦然。


○如人水所漂，懼溺而渴死，於法不修行，多聞亦如是。如人數他寶，自無半錢分，於法不修行，多聞亦如是。


○佛法豈非無果證？ ○善根成熟在他生。


○法不受人忘記報， ○業消誦篲頓明心。


○慚愧螺蚌尚知經， ○可憫最靈蹉過佛。


○當知經書即赦書， ○可免鐵圍并鐵棒。


○迷誦千章何所益？ ○洞明一句乃成功。


雖誦千章，不義何益？寧解一句，聞可得道。


○寶闇無燈曷得知？ ○佛法雖慧莫能了。


譬如闇中寶，無燈不可見，佛法無人說，雖慧莫能了。


○古者為法喪形軀， ○今人何幸現公案？


○利之至險尚可求， ○道既在心何難得？


○雖然流出大藏教， ○爭奈元無一字談？


某夜成正覺，某夜般涅槃，於此二中間，我都無所說。自證本住法，故作是密語，我及諸如來，無有少差別。


○南無佛陀并菩薩， ○乃至聲聞八部天。


○經具因緣十二分， ○修證菩提多種門。


○涅槃建塔附雜緣， ○地里時分諸數量。

