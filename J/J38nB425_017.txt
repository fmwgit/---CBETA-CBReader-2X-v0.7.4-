嘉興大藏經（新文豐版）數位版, No. B425 即非禪師全錄


久負山靈約而今始得酬孤笻雲外至萬象座中收花好能經夏林寒不待秋相隨獅子子忙殺兩三毬


君親恩已答花甲不知重紗帽挂林麓荔衣課子童庭芳竇老桂徑節陶公松貧鶴無嵩祝移來雪數峰


鐵幹瓊枝綴綠芽風光占斷不須賒餘香已結先春果數點猶開隔歲花徹骨精神嬴雪月通身富貴臥雲霞弟兄桃李朋松竹萬壑千峰總一家


八十餘年一夢中夢中恩愛醒來空從今孝道伸何處淚染山花照雪紅


蔬食孀居三十載晚年念佛若恒沙臨行坐斷涅槃海孫子爭看坐一花


悲懽對眾命生死只須臾物我本同體悟迷分兩塗善機人固有受樂汝寧無故國翻身是勿疑歸處殊


方外衲交多無如白也豪雲雷生齒頰落筆走風濤


雪崛閩南稱第一名聞　天子動王侯銀山鐵壁重包裏竟歲雲中突出頭


瓊樓寶殿敞虛空截斷千差一路通棒下掀翻無盡藏當頭點出玉玲瓏


拋下摩醯三隻眼謝郎捉敗置千秋等閒拈出舊公案萬指堂中輥未休


一池秋水鑑光開湛碧無心月自來夜半雲囊光影盡紅輪雪曉又投胎


鑿冰廣作魚龍家物我空時放亦賒佛號一聲通水國含靈跳上蓮花


為法樹王捨蘊空存師千載定其中曾憑三昧無心力不屬陰陽造化功


金鱗透網吐虹霓雪裏橫眠不記時好是脊梁生鐵鑄截流補巘度驢兒


掀翻大地作滄溟六出花中睡未醒曾向瞿曇披一縷遮天金翅覓無形


千盤古道砌瑤瓊簇簇谿山競送迎為勸未歸中路客倚門慈母暗雙睛


挺雪關春忘歲月傾江倒海總閒閒濤聲亂捲雲中去瘦影從來不出山


自從象骨字危巔一樹瑤花一普賢信腳踢翻陳骨董管教鼻孔再遼天


石罅迸開錐卓痕尋流若個得窮源象峰一脈從茲出每送蛟龍過海門


通身是字讀難成覷瞎大悲千眼睛五百頭陀扶不起至今高臥白雲平


一抹微藍是福城亭亭獨立望何人吾今欲起唐千歲古雪峰頭話主賓


藍老施田萬畝餘耕雲刈月樹莊居檀波法水長流接玉滿青田雪滿墟


陽燄霜花立化城無貪虛幻暢生平大家努力須前進瞥地風光亙日明


赤體冰枯沒寸絲錦霞天製贈伽黎春秋不涉忘三際日月從教挂兩眉


破雪乘驢天外去撥雲挑日嶽邊來兩途欲到大休歇鞭策均須奮一回


呂僊雖往道長存雪綴珠簾掩洞門世上幾更新日月壺中不改舊乾坤


石緣手觸鼻聞香香氣非從石手彰內外中空空亦寂雪香流露塞洪荒


覿面菱花照雪開當陽打破示非臺分明一點難瞞處自有輝天鑒地來


玻璃臺上沒文殊碧綠堆中蹉過渠聖見凡情都掃卻全身出現只須臾


誰云潮汐協高原一竅能將海吐吞泉眼活如道眼活何妨消長應晨昏


為接人天離水泥亂雲堆裏駕瑤梯一超直到無階級萬壑千峰自放低


君從何處帶秋來天半層樓隔水開眼底溪山收拾盡此行不負見予回


有約多時竟不來山堂八字待春開地罏種火燒殘竹鐵笛無腔吹落梅德愧古人懷洞濟詩題新卷寄宗雷榮枯閱盡逾而立虛費檀膏不計垓


夢裏韶華去復來山河大地掌中開朝天幸免偎雲衲供佛新移鬥雪梅野老懽歌林若市虛空裂破炮如雷慚予無德資恩有一塵春風遍九垓


天開銀世界端坐愧先賢無分英靈漢甘為解脫僊逢人方此日小隱已三年何幸光韜略共論物不遷


山景偏宜夏松陰漸可親晚花愁結子芳艸識留春地僻坐無暑雲閒笑有身問君動止意想必與時新


古雪峰頭晤二蘇莫教忘卻舊西湖重來相見又三載沒底船兒踏轉無


通身俠膽步騰騰笑破浮雲作上僧海外誰人憐獨醒峰頭有路待三登蒲齋供佛平分鳥蘿月當窗不假燈一片禪心秋共淡何妨雪屋冷於冰


此君能謝俗因之移半幅勁節掃紅雲豈容鸞鳳宿聲影自淵然煙光為之綠有時邀七賢閉戶猶山谷


問子之何處西湖好繫船無山春聽鳥有寺夜分禪竹杖橫挑月荷衣半染煙若逢王老宿莫說威音前


幻蒂不從露長芳葩豈逐時新欲向誰家問種依然火裏藏春


打翻甲子滿盤差貍牯流年何處加無那一陽昨夜復暗傳春信到梅花


誰描一副擎天骨無限蒼生豁兩眉欲識古稀真面目須明文彩未彰時


鐵船打就卻從今荷載獅王返少林兩岸孤峰描道骨一帆秋水照禪心潮高豈隔中原夢鴈遠能傳外國音莫笑浮杯吾不會大千攝聚一鋒鍼


昨遊樹下得樵音為道招攜雪裏尋蘿逕不聞杖屐響幾回山半立雲深


黃檗千枝秀少林五葉香無繇緘白紙看日上榑桑


葉火煨黃獨無心讀紫章誰知千丈雪難掩一枝香


遍體風光不假胎巖頭返擲雪中埋只緣貪戲榑桑日不覺爪牙特地開


野鶴高飛天外梅花破雪留人識得同風句子大千不隔微塵


須彌半點塵大海一毛竅竅裏走飛帆日月塵外照不動萬里濤而涉榑桑嶠觀光非本懷天風吹別調何似老汾陽閉戶輕三詔杖履出重雲未免虛空笑


分付大唐佛法荷擔賴有裴龐應現此身彼國一輪月印千江


保社何如白社賢雲中闢沼貯蒼天自慚野鶴棲無定又趁春風到日邊


偶來高著眼蹋碎晚霞紅市火萬家月樓臺一笛風忘機于象外大隱亦山中及第人何處天衢路可通


舉頭青漢外跂足白雲中帝姥知何在僊桃醉日紅


海角山牙斷復連別通線路接青天瞿耶竺國遲歸去令我長懷李謫僊


野衲無心到此三芳有意重開艸木皆存佛性汝曹不用疑猜


雙眸爍破古乾坤遮卻秋中月一輪驚得雨花天外落靈源流出萬溪春


江峰同作客何以贈雲遊為囑半輪月送君千里舟赤身輕似鶴浩氣壯于秋蹋斷吳山路須見睦州


擬擲藤條當折蘆恐人驚怪必妖吾吾今暫去閒之繞大道東行藉爾扶


眾生業火熾海水亦難澆天不降仁澤大千也合燒


吾非龍樹王出則動雷雨昨焉憫焦枯曾對青天語


笑指庭前樹嘉師手澤存叢林為榜樣萬古蔭兒孫


仁澤流今古飛潛托所安無勞長止宿湖外海天寬


江山閒作主流水舊知音去郭無多路依然雨世心


不學二乘禪豈求人天福接得半個人多生願已足


為勘源頭活水流芒鞋踏破一天秋攜來閩嶺千年雪贈與空山老比丘


特向鴈山借路過到來先訊諾瞿那當時曾唱金仙曲此日重煩石女歌楖栗直攜摟法窟莫邪橫按泣天魔宋僧萬外田如數試問而今賸幾多


盤古鑄成兩股刀阿誰敢動一絲毫自從裂破乾坤後占斷鴈峰絕網羅


曉出山城步步艱天風扶我上層巒月明渡水人何處目斷滄江鴈影寒


搆著源頭水一滴傾下瀑流幾百尺陰晴變態幻百千千眼到來看不及山僧燕坐淵之傍不覺眉毛都打溼舒眸光射碧湫中驚起螭龍波上立吹殘雨雪吐珠璣晨昏護送風雷急


巖靈幽且僻一鴈引經行不見高僧影空留古寺名展旗看欲盡卓筆畫難成收拾詩囊裏吟遊到赤城


愛此忘機僧心身一片石見石不見僧因之生離即見時一物無僧可巖亦可是相本非真無勞更說假久立此山中何不歸去也自從下天台誰是知音者


丹山碧水久忘情為訪同流上國清偶續花間末後句臨風散作九秋聲慚無一物充香積賸有片心似月明熟路重來渾打失荷君指到石梁平


石梁橫折空王殿壓得廣長拖白練瀑花影裏萃曇花五百應真同出現我曾俱會前劫中夢裏神遊知幾遍三生復作石梁行身與石梁成一片外有石梁內有身敢保驢年未夢見躡我芒雲方廣僧攃手去來如赴箭究其所得掬其源出生入死無欣厭傳語觀山翫水人腳跟未穩休飛燕一點不來均死灰萬古寒玉恐受玷末後一著透那邊惟許當人急自薦蹋斷石梁不露蹤豐干是甚臘月扇


山高四萬八千丈彳亍梯空恣俯仰恰似蝸牛蠃外旋一聲嘯落千山響


冬行春令花如錦足下白雲頭上嶺行到山窮水盡時翻身踏碎華峰頂


撥轉玄關通要路相逢不用重回互一從密祖賦歸與滿目青山誰暇顧


兀坐寒山室朗讀寒山吟字字若明鏡照人千古心


已了千鍾債曾知隔宿緣依然聲色裏夢斷五更天


凍解山猶冷居深物自淳依人窗下鹿紀臘澗邊椿夢返松千壑天留雨一旬瓊花開鐵樹別是一家春


萬樹銀花鬥雪妍十分春色點枯禪閒烹空髓嚼新綠寶所隨身慶有年


豹守重關竹掩扉一峰養雪灌春薇花能作主春長在那識人間歲屢非


謝恩出火宅割愛入禪扉紗帽裁方笠荷裳換紫衣漢臣心已畢梁主道相依一得嶺南旨全提濟北機久栽梅子熟近種竹孫肥度世乘時出人天望指歸


太白峰頭振濟宗臞然道臘老于松一枝獨秀青霄外覆蔭江南幾萬峰


憶昔曾為驅烏子親炙太翁古檗岑太翁還浙不數載崛起天童于萬尋直指三根惟白棒雲行大地澍甘霖百千龍象恒圍繞道臘俱高天子欽法雨乍收垂四世耳根猶剩疾雷音驢兒馬子遍天下儔識恩深怨亦深遠來三匝巍窣堵儼然一國充黃金法身常住不可即似漚在海春在林炷香缾水難盡意罄拈禿筆寫狂吟


湖光倒壓天在水恍移舟楫上青霄疏鐘出寺分雙塔古柳牽雲續斷橋好友隨來孤島月無絃撥落隔江潮了元樂事非今昔忍見蘇堤放馬驕


獨露吾無隱山空月一林優曇香可掬夜氣不知深


峰從西域至宛爾鳳來儀石竇通身眼松陰兩道眉湖山供施囿日月伴棲遲有問不飛去待君休歇時


稽首正法明如來我已多生學善財若詰南詢行腳事上床脫卻一雙鞋


祖席越中冠山川自不凡五峰栽碧漢雙徑掛青杉窟底蛟龍混毛頭海嶽函主人出未返喝石望巖巖


峰巒九九列兒孫白日競朝古寺尊天竺花開金粟果長垂奕葉覆乾坤


廿年清夢結林丘晚泊難禁繼日遊月蘸平湖空是水山鳴落葉夜為秋臺如展掌千人坐石解知音半偈酬遠祖一燈長在望耳孫何幸覿徽猷


以雨翻成勝何妨遊事賒懷吳休說劍遇趙且斟茶樹密棲閒鳥泉新解渴花放舟天色晚隨處樂吾家


層樓時對雨未暇陟天衢說偈貽高衲論文纂大儒經書心裏血世界眼中珠安得攀龍手重來捋虎須


重移短棹出煙汀看盡東西兩洞庭浪拍長空鐺沸白峰浮數點髻蠃青無嫌范蠡懷高隱且起屈原歌獨醒萬頃玻璃休一吸留遲道者浣巾缾


頻伽巢木末奎璧聚重樓湖外峰千點茲山出一頭


抱道猶懷玉惟師善琢磨磨成三要印印破六波羅五百龍生鳳同時缾出鵝遠來謁王老卻遇跋難陀


訪勝臨吳地停舟謁宋賢知心餘片石得趣貴深淵水繞坡公帶峰安印老禪清風挹下載魚鳥總機緣


夕霽殊朝爽盤高勝倚樓涼多為遠影動即是閒謀古樹寒天末歸帆出浪頭傳言淪隱者莫下釣鰲鉤


義結當年盍代功而今那復繼遺風神頭鬼臉忘為劇千古英雄一夕中


返照入寒原歸雲掩石門人依魚鳥國舟繫荻蘆村潮滿拖山腳江空浸月魂夢回香在水此意向誰論


垂手毘耶城度生為急務山花落又開不知春向暮雖未繞猊床觸目皆風度移我山水情示我無聲賦千里念同風意氣濃于霧曉日開松扉出跨通霄路閒尋明月村野憩桃花渡茅山讀道書靈谷看琪樹蹋遍吳山用知音方始遇辱問寄腳跟大千吾幻寓凡聖同安居泯然忘好惡不作廣狹觀寧依有無住雜而體不渾離而又相附再詰無深譚刺著人憊處活埋多少人利名號古墓醉夢日憨憨胡繇而醒寤喚起主人翁巧手莫能塑時時解放光智者必驚顧君昔屹中流狂瀾豈不怒慣作把梢人了然無畏怖惜哉華亭橈今時妄分付致彼沒底舟例為閒家具佛祖不誑人丈夫甘自誤爭似廣額兒立地千佛數滴水知全潮鼎味和膽吐蒲牢徹九霄以其中空故吾欲傾吾腸恐君雙耳污宴坐借默鋒畫斷閒露布


喧寂皆所歷幸予累尚輕煙霞非有僻山水自多情減取一罈粟寬茲數日程斯來專省覲當恕謝逢迎


萬里南來謁祖翁半腔熱血醉薰風滿懷家話難宣說盡付維摩一默中


虞峰剩柄龜毛拂倒掛懸崖待個人一滴源分鷲嶺脈東流派接少林津斜揮法雨迷青嶂逆綰秋風捲白蘋八臂到來難把捉曉昏收放囑龍神


高士棲遲處居然一艸玄四山隨野闊十笏與湖連林下時行道間餘獨種蓮撥開千手眼印破水中天


吾翁機用如金翅無數獰龍遭活吞揭露人天正法眼大唐國裏獨為尊


舌頭藏霹靂筆底捲秋波不入象王窟爭知獅子窩


目足兩無極世界袈裟地但得山水心步步皆深致


腳下突出隻眼到處遍尋知識艸鞋踏破歸來依舊水連天碧


瓊樓忘卻半傾欹兩入茲山疆主持跛鱉從教填古路寒泉未許落今時風翻曉樹林鋪錦屋繞霜崖玉插籬久不倚藤天外立雲中橫出萬年枝

