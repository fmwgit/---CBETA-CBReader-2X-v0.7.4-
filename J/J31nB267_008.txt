嘉興大藏經（新文豐版）數位版, No. B267 牧雲和尚嬾齋別集


閒山隔乎鬧市頹房帶以疏楞翻憶古人樹下安然坐臥經行


行非行絕定相住無住豈思惟但能心淨土淨一任雲居水居


雪山家風冷淡黃檗佛法無多缽盂大家有個試看擎展如何


一燈遙績靈峰扣擊本無所有時拈楖栗橫肩衫破莫嫌露肘


為僧宜居山山靜人事少倚杖立松門終朝聽啼鳥


徘徊古澗曲跣足弄潺湲石冷苔花滑松蘿時復攀


樵斧入深谷忽聞聲丁丁因之思好友把臂談無生


青山終古青片雲何來白縱觀大化外峰頂嘗獨立


飯後經行慣步入深松裏忽思煮春泉拈杖打松子


人心肯放下立地便成佛優游藤蘿下那個求解脫


幽香滿山路空谷俱梅花肩輿風塵客亦自愛煙霞


山梅未落盡間有桃花開物情各知候代謝休相猜


青山不盡處又有那山高法源苟未徹覺物徒為勞


在山採薪易下山持缽艱大梅松為食清風今復還


春來飛雪一何奇深夜凝寒客未知點破山河成一色望窮天地忽如遺巢禽偶出空音落松火頻燒過衲遲敗屋數間峰頂上家風無媿老楊岐


初住窮山屋數椽日持一缽走松煙現成受用真難得千畝梅花在目前


冬山怯冷早關門洗缽攤書日易昏幸有團圞二三子火爐頭話不空論


年窮歲盡客途艱贏得住山心較閒趺坐一燈深夜靜遙聞村犬吠人還


古人分歲宰耕牛話落叢林播不休我送窮冬秪隨分也令一眾飽齁齁


新年佛法只如嘗紅日三竿枕木床古廟峰頭最靈感雞鳴早有客燒香


多年想就住山緣半載剛逢不雨天喜是交春來雨雪方池積得有新泉


去秋天旱地生蟲園菜無根可御冬因課道流須著力快鋤雪土種青菘


疏疏春雨送餘寒殘雪依稀點別巒佳客不來啼鳥靜開簾自把遠山看


山河一片化為雲折竹無端夢裏聞未看梅花先看雪松柴斫得帶煙焚


雪霽千山潤氣騰簷頭雨滴又相承元宵煙火杳何見點起法門無盡燈


新正人意爽匝地皆和風踏青者為誰相攜陌上翁


春來荒院裏亦有梅花妍枯坐偶不覺清香來鼻尖


山川寒氣盡籬落梅花開遊蜂亦有鼻悄地隔墻來


村院入新年遊人日來看可憐衣內珠拋撒無能管


殘雪點茅屋和風拂柳堤西來祖師意覿面為人提


孟春氣猶寒爐炭少不得偶撥一星火燒著柴頭赤


春風亦自寒蒙衲坐終朝萬物資暖氣籬間長新條


方池久枯竭雪消春水來昭回見雲漢天宇地中開


幅巾居士任斯文毛穎宵眠夢吐芬已自胸中具丘壑卻登絕頂飽看雲


巖松奇崛甚年栽雲網重重午未開不得僧房閒打坐肩輿豈易下山來


衣添亭畔御天風石鋸峰頭見鬼工姑射仙人遺世立古今憑眺自無窮


嵐霧晨飛點滴聲下方疑雨上方晴平懷無事嗤山衲垂涕方煨折腳鐺


巋然劫火自能存石骨蒼青沒燒痕坐飲天池豁天眼壺中信有別乾坤


千聖從來喚不回橫擔楖栗白雲堆鐵蛇入海須彌倒咄咄西峰早晚來


行腳心頭已悄然不禁放曠好林泉松風水月終何物結我多生聚首緣


在欲行禪古不妨無人空裏架高堂如何獅子峰頭臥覺得風塵夢不涼


天地一逆旅浮蹤信如萍吳楚曷為定子當觀其生


一燈虛室懸雙樹空庭綠緬懷古之人恒于樹下宿


往來無住相援溺何其多佛祖無緣慈不忘生死河


生死海未渡誰為濟人舟要行船子慈一橈打人頭


孤峰不住足曳杖來荒村村荒煙水闊信手一拋綸


先佛之遺式隨緣即道場相聚喫莖虀佛法謾商量


三莖四莖斜多福一叢竹空庭亦有栽蕭蕭戛寒玉


上客禪床見下客山門接同塵憶趙州相逢憑拜揖


曉晴縱野望煙村綠柔桑桃花滿前溪誰歇靈雲狂


勺水大海味寸艸黃金身入荒田不揀拈來示其人


本來無一物心佛兩俱非突出人難辨從呼上上機


秋日當軒坐庭前竹色濃客來無秖待禮拜且從容


微風細雨半秋天合掌山南禮石筵短塔摩挲封碧蘚長松攀仰落蒼煙躊躇古磴神如往顧盻晴峰步不前拈罷瓣香思告語百城蹤跡已茫然


歷代簪纓亦自尊胡為塵網廿年昏雄音善啟諸迷戶小子何知大法門深夜月明曾授偈西風葉落定歸根白雲滿握清晨供愧向人前說報恩


珠墮泥中實所悲煢煢弱喪竟安之座中默識還他父門外求傭未可見金翅攫龍窺命盡頻伽在殼出音奇等閒拔置稠人上咄咄婆心為我癡


住山不記歲華深一味平懷坦腹襟怕殺鼓鐘登寶座直從談笑度金鍼五羊曾踏曹溪脈雙目高垂濟北陰潭影山光今坐斷分明末後句難尋


投老高林頂髮皤西巖獅子古頭陀一峰兀傲榮名遠千偈瀾翻手眼多擇乳鵝王應旦遇點頭頑石敢誰何長吟猶記摩庭柏雪夜寒聲出薜蘿


說禪浩浩競諸方密用潛行笑世忙獨步有時偕竹杖見人曾不下繩床至今面目堪相憶疇昔巾瓶所未忘海岸歸來重問訊清風匝匝在龍岡


自古生民念厥初異哉睦老獨編蒲高風百世堪懷想荒境荒庵德不孤


母子相依二六時天倫攸敘在吾緇直拈法喜充甘旨慚愧當年考叔兒


天道無親與善人每于顏冉不相成團圞良以因緣幻父子聊云骨肉情舍愛維摩弘不二耽禪龐老話無生曾知個事安行久不若西河為喪明


聲色叢中立見聞新年好事日紛紛醉鄉爬起尋真我半入江風半入雲


早春天氣好思想出門遊無人知我意自去覓孤舟


春艸出門綠春風吹袂寒一般好時節途路莫相謾


梅花落片片春過幾多時丈室空空坐人來求我詩


詩成秪五字費卻許多心分付幽人看無文意自深


紅日半窗影白雲千壑心共來天際轉著眼幾知音


簷頭滴滴響春雪未曾消有興書山偈梅花一瓣飄


連日空山不住雨層溪深夜長新泉茅堂坐索驚人句忽聽奔雷不得眠


霏微山雨暗山扉石筍峰頭路欲迷把火夜行誰共我笑看腳板不沾泥


飛來十萬程向此介然立生前事如何我睡忘所答


嘉爾孩提子沖然夙慧成胡為天見奪幾致父傷明至性元無死常情且吊生四齡通浩劫誰為錫殤名


死生關透去父子念無忘繞膝行三步歌詩記幾行生天休合掌見佛且燒香長壽從何得仁慈第一方


世界非真實彭殤盡可哀苦從違覺得身屬愛纏來佛日恒依仰迷雲定掃開法華談火宅為度汝嬰孩


百歲不知佛一齡能了之古偈有生一即解諸佛推利智未敢薄嬰兒氣盡豈終沒靈歸應在茲西河休墮淚自有過庭時


當年共有出塵心別後參商直至今我病忽衰君老大歸根一句好參尋


天地分明一旅亭何須紅紫鬥窗櫺淡然宴坐秋光裏木落西風眼自聽


南湖霜月夜來明桑陌何妨把臂行歸到幽齋重秉燭雞鳴待看一陽生


君家孝友原天性會晤曾無有墮容明發別來何所贈白雲遙指在前峰


呼之隨我至放之還自然蒙莊品天籟未必將此傳


杳然入更深清響空何度歷歷山中音欲尋且無路


可中庭畔老梅開雪頂龐眉步石臺記得元宵十五夜山前花鼓打如雷


歲晚天多雨春初喜得晴雙眸只如舊水洗覺分明


春風忽過半林卉尚無開兀兀當軒坐其誰問法來


風寒時閉戶庭霽一扶笻有友來相訪皆言瘦道容


春寒料峭凍梅花相向紅爐且喫茶聞道雪中彌勒降卻疑時節是龍華


衝寒掃雪手忙忙古佛分明應念彰莫道捏成同幻化聚沙童子證金剛


謾疑彌勒是天生也要當人肯做成拈起雪花全體現衲僧遊戲出常情


石破好將彌勒補雪多堆得法身高都來一念無今古不怕扶桑日出消


春夜無燈覺寂寥不勞鍼線引鯨鰲龍門險峻能衝過火焰憑伊噴雪濤


眼似銅鈴口大開騰身空界鼓雲雷昏衢引導人無數滄海茫茫未肯回


通身鱗甲一般明頭角年深已養成口似血盆牙似劍放伊天外試橫行


烽火相爭值上元銜枚疾走一無喧但持劍戟軍方進莫辯疆圉日已昏決勝真于帷幄裏鳴金直待曉星繁驍騰恐是昆陽戰鷹虎從空牙爪翻


陣雲忽起夜難收平地干戈戰不休各戴兜鍪行塞外全無生死掛心頭三軍何日方旋凱千里其誰密運籌關捩洞然閒覷破燈前一笑也風流


走馬虛空了不停輪刀上陣太忙生步趨不覺飛塵起隊伍皆忻用火征鬥狠共拼無性命情癡決欲見輸贏老僧白棒中間打眉目看伊那個明


頂門迸開眼毒氣放光明爆地一聲響分身遍界行


犀牛扇子古時名這個分明竹製成莫道鹽官能善用等閒拈起便風生


膜拜蒼山雨忽開思量往事不勝哀命根斷盡深遭毒爐鞴無端幾換胎矮柏森森當墓拱肩輿特特渡江來反場築室情何限搔首薰風愧不材


九上三登太白巔忙忙空費艸鞋錢了無佛法巾瓶得堪笑追隨二十年逆性未甘稱的授婆心難免喫麤拳父南子北冤難訴贏得虛名四海傳


白棒逢人便打頭中興臨濟有來繇雷霆霜雪無非教五位三玄盡結讎面目那能描紙墨典刑自可配春秋升堂入室誰真子滿目青山笑不休


自揣生平最鈍根擔簦亦得及師門狂狷所賴裁成力草木能辭化育恩縱遇三週三轉語難忘一棒一條痕兒孫腳下繩繩也認取全身在處尊


丹鳳何年到碧巒高梧千尺老根蟠日輪為寫東西炤直得分身兩處看


當年洛水把書呈泥土今看亦最靈七十二鑽無下手高高山頂任渠行


艸木清秋盡發光分明海印目前彰道場信足原非遠乘興時時上短岡


洪濤澎湃潑天狂永作金隄鎮寺傍亦有人家三四五山頭日日放牛羊


鷂子磯邊鷂子飛秋空萬里迥無依閒來散步沙洲晚頻見村翁負擔歸


炊煙百道颺朝曛開戶家家見海雲嘉遁昔賢來卜此悠哉理亂竟無聞


茫茫滄海望無涯冷地天山出盡遮剩得一門容出入夕陽隱隱過帆斜


磊石如門匪疊成到來殊愜野人情懸崖白日飛寒瀑信有神龍此處行


松煙竹霧午難乾絕壑深深眼界寬滄海在前雲在足幽蹤卒歲可盤桓


千樹桃花滿澗紅深山春色許誰逢無端一瓣隨流去盡道茅庵有路通


巢居亦自解知風毛羽而今盡短松一棒打伊呼老鸛也教直下頂門紅


潺潺流出白雲堆寺後清聲特送來到海也知無別味一憑飲者口門開


老樹濃陰秋未凋低山古廟有人朝怪來地脈連蕭寺赤土金星也自饒


一株大樹架空亭郢匠裁來不日成遍作陰涼途路上炎風赫日有人行


海岸蟠潛已露身非同尺蠖欲求伸法雷茲若春雷震頭角看伊亦斬新


噓氣成雲下鳳岑屈將首尾護祗林曉來忽起千山霧聞道潛龍夜半吟


寒露芙蓉開菊先西風桂子落墻邊偶逢人說前朝寺開卻山門見海田


者山望見那山高賓主分明不隔毫秋雨連朝當牖坐一條白練下滔滔


出汗叢林借被無古人真個好規模霜風劈面今愁冷自笑儂家不丈夫


棲真借被于天童大義全彰徹骨窮一種便宜親討著三冬贏得暖烘烘


廚無餘粟甕無虀乞食山鄰恐見疏衲子過門爭一飽卻嫌鹽醬太空虛


心花明發即傳燈稱性優游遠世情折腳鐺兒攜海上青山同作野盤僧


新年佛法問如何溪上梅花開已多向上一機言外契風前遙憶老維摩


柳眼新新陌上看海山桃實貯金盤本來身喜先天地一吸西江口自寬


高林萬竹點徵霜佛法乘時一舉揚得晤毗耶老居士幅巾杖履映溪光


兒時曾讀古人詩花木禪房歎絕奇竟喜尋師從是吉未占投老此相宜空潭再照非前影古柏重摩只舊姿布衲牛子雲外集恰同歸鳥共依枝


相逢語語出肝腸竹院幽涼坐一方志銳逕期探法髓機鮮祗可接禪床玄珠在水曾無象花雨彌空或有香七夕果然同遇巧分明腦後佩圓光


羨爾水邊居士宅悠然物外道人家不嫌耕稼妨時禮能令禽魚聽法華志在青雲空萬卷身修白業洞三車樂天知命冰霜際飯罷伊蒲自點茶


四體居嘗癢即抓誰知癢處有難消防微失術遂成毒經事知幾豈見遭因借大千為一榻時拈木枕作新交空齊問疾多明眼莫謂藏身太寂寥


閻浮昨夜打三更慈氏無端忽下生宮殿隨身同一色天龍禮足寂無聲珠林瓦礫祥光現大地山河古鏡明三會龍華收拾罷雲堂添得冷惺惺


橫挨布袋當家珍玉殿瓊樓轉法輪鼻孔遭誰生扭捏眉毛已自證純真嚴寒徹骨肩猶袒旭日當軒笑轉新敢請慈尊常住世時時垂手示諸人


居士忽作石獅吼底事不妨盡底說何待將來重措詞遍界明明廣長舌


山嶽鍾靈古到今白雲為蓋水為琴收來佛法無多子放去峰巒幾萬尋發秘堂堂須正眼抽奇的的在神鍼多君此道生平踐華髮肩輿日笑吟


輕輕下筆點三點非縱非橫梵字成莫以聰明嫌有象須從一悟無生青山啼鳥聲偏好靜夜孤蟾眼倍明聖遠乎哉其在是瞿曇千古見深情


鴛鴦湖畔水溶溶寶塔分明在目中雲落簷楹彰異色風敲鈴鐸醒群蒙滄桑變幻尋常事瓦礫神奇起倒同曾記法華童子戲聚沙成佛不虛功


有鐘必有樓無樓鐘無居扣之雖一音千睡醒斯須耳根既圓證不隨聲塵趨奇哉古觀音處處得逢渠


桑麻隱隱小橋偏清梵孤村日夕傳謝卻紛譁何所悅佛心天爵已深研


衡門之下可棲遲流水經年漾綠漪種得芙蕖香滿室悠哉未許比鄰知


森羅萬象強名模夢裏崢嶸醒後無只此身心同古佛收來天地入洪爐鼠肝蟲臂何從勘寶樹仙禽待價沽行到水窮雲起處廬山面目似冰壺


魚躍鳶飛天地間溪聲山色更何宣個中一字原無有空劫家風在眼前


尋常運筆寫文章母未生前面已彰何必論尋兼論尺從來遍界不曾藏


生死臨頭也大難直須身命一回拼果然是玉何妨得縱歷秦庭保汝完


世鮮信佛法謂無靈驗處驗處豈果無力行人罕遇我觀戈先生學佛忘寒暑所以臨終時撒手灑然異如酪出乳中初非人所與自性與法界清淨口中注此乃現前事推之可風世生也從何來死也終何去分付天下人透脫此圈繢


讀書正心術學佛徹心印世間出世間法門了無剩


書中有聖賢書外無衣冠少年惜白日莫取斯須安


獨坐村庵擁毳袍春光依約上梅梢真人誰謂邈河漢默飲高風已獲交


二月春風花柳妍恰聞居士耳根圓延齡不必長生術面目分明太古先


桃李芳菲菜麥稠春光絕好在溪頭廬陵米價時拈起衲子茫茫到處游


老僧乞題竹展開卻是蘭蘭竹欲誰辨驗取自鼻端


此畫仔細看徑山老人底今在居士手雲林好生持


閨閣藏身有令名家門鍾孝在鄉評也知事佛已多劫偶見行慈當此生道路饑寒躬自濟兒曹艱苦念俱并晚年更究西來意碧沼蓮華出水馨


衲僧腳下無寸土粒米問從何處來幸是隨門總檀施饑瘉飽處覺花開


同人之道沒親疏迦葉空生會也無發意圓成眾功德等慈一著是良圖


佛祖家風展化緣難為居士助空拳山僧粒米未嘗咬不識其誰還飯錢


解絕即行起覿面分我你撒手便歸家瞳人在眼裏


趙州茶是山中味聊獻邛州白淨磁報玉投桃何可喻直看雙手撒明珠


洙泗高風在明新學脈真吾無隱乎爾入水見長人


文章載道器山偈談何事君子觀吾機落紙元無句


自體自受用任運靜而安樂天尼聖旨春在杏花壇


上天忽同雲雨雪正交并袖手坐空樓捉筆亦怕冷茶後發清興書偈恐失韻大風簷前作來自西北境待看夜雪積成堆大地山河光迥迥


梅子黃時杏子肥枇杷甜味世間稀又看桃子紅來也信手拈來便療飢


空山時雨落綿綿鐵鼓遙來破澗煙一句伽陀寫將去要君腳下自流傳


直截西來意奇哉觸處通倦來兩眼合睡起一茶濃燕語茅簷下鶯啼柳圃中分明無隔線窗竹引清風


小亭軒窗空客來皆喜步大勝維摩室化現千獅座


蕭蕭兩竿竹葉葉從空下天風何時歇使伊挺身罷


腳跟掀起半空中打著鄉談各不同掇轉船頭歸去也至今流水盡朝東


居士畫時無錯筆山僧題處有淆訛毛錐一點虛空落好手丹青沒奈何


法界幻為體聖凡總遊戲奇哉換人眼在此一張紙祇園諸應真一朝與相對面目未必真圍繞殊有意識破指頭禪去佛不遠矣


千年寶塔一回新多少香花結勝因清曉登來看六合出頭天外想奇人


曾經大嚼過屠門愧我初終辱弟昆花木禪房蕭寺古竹林清磬甕城尊全身示入山中定好手還扶向上根觸目生機誰薦去江心白浪向空翻


閻浮樹下暫經過授記靈山頂再摩慈忍牖民唯有佛嗔癡退舍已平魔勞生且共眠長夜世事從來等逝波留取菩提真種子人間天上敢誰何


太白峰高幾度過塔尖雲霧日為摩真宗有授能超佛堅甲無須乃入魔紫燕識巢歸社日白鷗顧影泛春波寄來一詠驚長歎奈此題邊姓氏何


芳艸春江不得過遙思獨把管城摩青雲幸作文章佛白髮能空生死魔身世信然皆石火乾坤無處問風波炎炎六月山如炙一扇清涼意在何


憶昔江城冒曉過人肩鬧市正相摩師門握手投膠漆法句當鋒折外魔百劫肝腸藏碧血三年流寓隔滄波好音末後終相及生死同條誼若何


乾明古寺客秋過殿角風鈴日夕摩丈室花紛方論道法堂艸長不為魔潮平山閣僧眠石雨過江帆鳥掠波白露蒹葭時又至伊人宛在欲從何


五濁人生未可過一笻瀟灑手常摩戰爭蠻觸誰為長心醉榮名亦是魔寂莫青山堪閱世深沉古澗自無波分茅定鼎昭前代墳典相傳又若何


有土於西莫是過金繩覺路入三摩口憑樹鳥同歌佛身長蓮華不見魔寶閣天空香自雨玉池水滿靜無波利根直證無生忍壁立常光孰奈何


鐵樹花開少客過瞿曇拈起手親摩聖凡齊掃非名佛賓主同時要揀魔惶恐灘頭戈倒地滹沱河畔棒興波中原一寶君賚得爭奈無人著價何


相逢滾滾利談鋒林下何人入我宗時節到來能撒手空山六月打霜鐘


卸下儒冠付老天干戈叢裏且逃禪世心灰盡靈根長應起東林學種蓮


指頭十個最難齊錢子參禪又割雞未至竟酣千日酒如何敢喚一莖虀祖師不是言枯淡君子從來嗜藿藜道路兩條行得到春山好聽杜鵑啼


因生念死孝思長生死同時母在堂請以摩耶師母氏現身塵世作舟航


樵採青山枕擔眠鶴翎捧日下遙天鑿來一井何甘洌千載緇流飲此泉


僧來何處把門敲祖意分明直下拋堪惜此僧門外立不知身入鳳凰巢


人生擾擾在塵寰方寸常年未得閒獨愛李公真實語琅玕千個靜空山


洪蒙未判絕町畦道器分來物本齊不識老僧山裏坐更將何旨授濂溪


聖學研幾百代宗高山仰止禮宜崇清池六月荷香滿時有風吹入梵宮


風流文字出塵姿交契雲堂說法師願作伽藍護名勝山中松石至今奇


竹院曾遊一品題端明學士醉如泥長廊古碣知多少讀到公詩價不低


南渡匆匆馬不遲中原為問此何時卻拈古偈親揮灑七佛全身現七碑


滄海茫茫正氣存鯨波萬里孰招魂高宗過後臨池在香剎因來共曉昏


筆語諄諄不幾行道情法訓藹然彰西湖長老人雖遠片石摩挲久愈光


鶴林殿主能求法臨濟僧堂不學禪天目山高千萬丈重新寫出話頭看


大明國裏丈夫僧傑出叢林照夜燈是處道場俱振刷入門一棒燄騰騰


祖庭秋晚阿誰扶想見當年陸大夫佛地賢祠還舊觀靈山付囑語非無


法華山畔相尋後屈指於今又九年聞道頭顱如我白何時再晤話生緣


五月芒鞋特地行榴花京口照人明道場山頂重回去好作金雞報曉聲


衰病難堪住鶴林紛紛雲水不勞尋飢餐渴飲無餘事只可閒眠聽竹禽


賢哉君子用於世得其宜周孔詩書牖軒岐艸木昆帝心無待簡民命亦堪醫懷保躋仁壽巖廊任不卑


憶昔昌黎謁大顛玄珠曾索入重淵開門何更煩敲瓦入社相將引種蓮刪定詩書夫子道直空文字祖師禪雲門扇子今安在臘月冰霜到腳邊


大事因緣本自然半生轆轆苦參禪而今衰病身無用白日清宵只打眠


嘉客翩翩向晚來飛飛小鳥啄生臺偶登山寺渾忘返竹下裁詩韻自猜


世外蕭然喚作僧古今紅日自東升十洲三島俱為幻覷破何曾有寸繩


傍廛精舍一燈明數版低墻隔世情橙橘兩分階下樹鐘魚互答佛前聲山高欲仰人皆譽男大無婚話已成伯屏倪公贈以甘龐貽范扁故及喜我杖藜頻過此南薰北牖晚涼生


滿覺菴中賢主人青山看我意何親話中記起杭州景一片西湖絕點塵


去秋曾訂過君菴冒雨江船遂向南八月潮頭千古在山中無事即來探


百行從來孝是先事親事佛兩無偏雞鳴起到黃昏後體取無生出世纏


惟人有性性有德仁義禮智仁為長殺身成仁性德完萬古斯人在天壤


白刃臨頭可畏哉深情縷縷筆端開生平面目元無損長笑一聲歸去來


逐色隨聲念念非回頭猛省即真機子規樹上流鮮血無限春光喚客歸


紅紅紫紫滿山坡青嶂無情面似酡一點真機親說破清明過後野花多


一身學佛一身當男大須婚也不妨參得老龐公案熟秋亭湘水姓俱香子康


長水塘邊放一舟溪山兩地各悠悠道情幸是俱無隔秋月春風話不休念碩


百歲年華等逝波樹凋木落問如何分明體露金風裏一句佳音寄薜蘿薇垣


一般時節兩番寒指示諸人仔細看大地沉來山睡穩虛空混去火爐寬羚羊掛角蹤難覓獵犬迷家眼被瞞乘興空樓書短偈硯池纔蘸又冰乾


一夏安居日杜門客來相訪少寒溫闍黎過我天還暑露地烹茶月滿村


金井梧桐已報秋火雲猶自照山頭途中佛法最親切動步通身雨汗流


好大哥福建子行腳區區老不止客秋參我入天童草鞋緊峭多歡喜燕語乍談人不解細聽方纔知所以今年回嶺明年出往還途路誰遑恤身心拼供十方僧一任秋風冷蕭瑟上前行休放逸祖師公案腳頭提遇境逢緣無打失楊岐驢子腳曾三趙州牙齒元來一聲前句為君述仙霞嶺上月明時黯淡灘頭浪汩汩咄


憶在十年前天童一相見于今十年後重來呈舊面佛法本無言有言乃方便老婆心太慈與汝通一線人生如張帆所在隨之轉業風四面吹船在波心戰線索縱牢牽終亦有時倦須臾失照顧生死一時變同舟已胡越父子空眷戀何如奮勇猛大事期親薦回頭上岸來直入空王殿輕生日悠悠乾城眼方眩誰知四山逼等閒無貴賤業海既沉浮魚龍心不善金翅高迴翔命盡中他咽此語報君知會時當喜忭


枯腸本無物詩偈何有新秪宜隨筆寫筆底見精神是句終疏韻非言卻動人碧峰能點首病骨不同塵


慈受當年老住山身心真箇到安閒藥山月下披雲嘯相憶清風在兩間


山中何有但多雲去住無心近野人側笠看雲雲滿袖大千沙界一閒身


世緣隨順任騰騰老去雙眸喜帶明看遍山花緘卻口谷風臺畔起松聲


扶桑日出碧天紅歲月人間轉不窮世自奔忙我閒坐箇中消息付春風


蠻觸安然苦見攻霸心何事少相容姑蘇臺下遊麋鹿今古興亡一歎中


雲臥無端白了頭山藏水逝不停流有般演若迷何甚牛外尋牛走未休


鳥啣花落碧岩前祖意分明在那邊舉向禪曹言不會話頭還待幾時圓


老胡遺下眾兒孫血脈通來始算真吹滅紙燈開卻眼生机突出一番新


豎拂拈槌直下休白雲紅日兩悠悠祖翁田地收來穩鼾睡重巖不轉頭


禪門語句莫嫌麤透得方名是丈夫飛躍是人云是道到頭誰箇識鳶魚


絕頂香臺帶嶮巇轆轤聲裡劍光輝禪燈一炤遊人醉來試干將政不稀和


生公說法身已去留得石臺公案新弔古何人重指點一杯特薦雨前春


長松落落碧陰繁寂歷空山六月寒說到此臺花雨散古今多被石頭顢


寥寥谷口暮雲平月上僧完未了經試問虛空終日講千人座有幾人聽


囫圇無縫白雲間佛性雖靈又至頑奇甚當機頭一點浮生穿鑿不相關


甘泉鑿出山根破水性元來到處通若與曹溪無二味渴禪須記古人功


頹然不墮劫灰中政也無端躍劍鋒千載客來看此石人間空有戰爭風


墓門無覓意深深顧盻雄圖植杖吟誰謂闔閶生氣盡管絃日夜虎丘尋


曾愛芙蕖泥裏種更嬿朱紫粲然開當年老宿渾如鶴池側看花大步來


一點青青指別峰坐來身世曠然空此軒不特觀吳小領取空生大覺中

