嘉興大藏經（新文豐版）數位版, No. B433 純備德禪師語錄


性耽林泉 法激人天 三千七百 直掃風煙
舌鋒有劍 杖頭無錢 栽無根樹 撐無底船
入世出世 身後身前 紹衣雙桂 早整祖鞭
大悲舉拂 燈燈衍傳 淵源奕葉 仰名聖賢


從上惟叮勿斷流至余安敢阻行舟綸竿盡付與伊去巨浸鯨鯢珍重收


佛云法法何曾法我道無無本亦無今付無無法與汝恆拈柏子祝皇圖


三級浪高也大奇揚身物外露全機雷轟電擊垂甘澤大地生靈始拜伊


出川乙巳年入楚蕤寶月一葉牧中流群峰勢挺特泊舟值故人延坐相留歇話極相投機堅留情太切門庭就此開爐韝從斯設禪暇嚼清風經餘坐石室風書水面文翠織山頭疊雨霄洞崇隆晴嵐穿砢穴峰斜澗必橫岸曲岩多折拍漢浪奔流稽天石亂疊懸崖猿似毬急水舟如葉澗竹筍斜生岩花果倒結灅麓怪崎嶇漁樵極古格衣栖木構藤飲釣江魚鱉峽外頂輪明波心清淺徹眠雲覆石霞漱石枕明月山苕帶露攀剪衲連雲截了無佛道成絕去聖凡學平等三世空至道原無說


青娥巧妒白花神難動冰心一段真鐵幹聯雲撐野壑瓊枝帶露襯幽人雪風搖拽拖銀練花雨紛飛綴玉麈為結調羹滋味永高情故放占先春


湛寂清虛渺漠中涵容物我不私工單莖巧映雙枝碧獨體奇分兩面紅表裏無情情易合邊中有路路難通暗香隱隱招狂蝶致使鑽研訝不同


性極柔兮勢極堅能將霄漢浴冰盤光分萬派開銀鏡浪捲千江簇玉團顯矣無虧盈巨浸明然不昧燭狂瀾無分闊窄隨居上怎教渠儂意不珊


陽和風暖景清奇濃艷新妝綻竹籬陌上映苔開笑眼堤邊襯柳擅芳姿親栽漢帝曾留意一見靈雲絕所思風送幽香聯我袂依筠詠作賞花詩


月明移影映溪灣濃睡漁舟罷釣閒徹照壺天非浪塞通圓海岸豈堤關攝收萬派四溟水容納千峰三島山截浪明源窮到底絕無流水響潺潺


雪嶺春催曉半開寒林花發果奇哉芳新翠迭興雲衲蕊氣煙浮動哲才蘿結路迷無客采棘縈崖斷少人裁幸而有鳥蛡霄去攀落花心幾片來


情存此夜慶中宵卻到而今更寂寥驟雨凄清禪夢破飄風蕭瑟道心昭層雲掩翠和煙度薄露含輝帶露颻舉步欲窮天上月亭臺半是水來潮


峻曲峰斜雲亂堆懸空一閣自天開層巒聳翠通三島峭壁連霄壓眾嵬蘭谷浮香來猊座鵝溪疊浪上蒼苔雖聆暮鳥西歸去掉背樓南意不回


忽地清香撲鼻邊乘風撥艸幾回緣穿巖距石曾忘體剪棘披雲一顧顏雪臥峰深堅晚節根盤幽谷傲長年而今高吐枝頭上不惜東風有正權


雲閣週遮紫蔕梅斜通一徑繞山隈石生若壘留雲臥樹長成柯待鳳來藤蔓倚松撐碧漢艸竿覆石掩蒼苔他山雖有青蓮社怎似斯齋稱我懷


一病危軀懶話陪匡床兀坐冷如灰徑填木葉空塵跡體露金風絕點埃欲進竿頭猶有步擬臨撒手惜無崍而今得到安閒地一任時人競活埋


一聽吾師報化圓頓令五內悉紛然腸迴九曲思千里淚滴三山望百川若論祖風猶未晚何期佛日已先偏可憐西蜀三巴地燈錄何人再續編


大方廣佛妙無多百億分身一剎那寶網交羅縈法界鏡燈相照徹恆河浮幢剎自毛端建香水海從眉際過樓閣門開今正是何須苦向百城磨


金吾不禁元宵節玉漏停催不夜天燈貫琉璃明翠影花攢錦繡噴霞煙星橋廓落搖銀漢火樹高燒洞御筵凡聖於斯渾不二謳歌鼓腹慶堯年


素食芳名知不群一瞻佳句勿虛聞如常平仄雖由我若定推敲必是君為惜經殘方就月因嫌衲破固留雲倘能儒釋無分別促膝何妨共論文


萬峰高出一峰斜險迅峞峨渺漠涯兔杖頻吞雲裏月龜毛常繫海中槎爐開百座鎔千衲法轉三玄雨四花若問慈雲老甲子河沙人數數河沙


玉陽行徑自超然不待丹成返洞天藥臼罷春香有淚鼎爐終煖汞無煙蓬萊易近三千道弱水難親一葉船意欲相逢於芥孔誠然猶未達深玄


誅茅覆屋倚雲間萬事輸人讓我閒爛煮野蔬嫌鼎窄深埋家芋喜爐寬采薪撥霧連雲去取水敲冰帶月還泉石灰心偏快活看來塵世似斯難


峰高峽迅冷煙浮盡日無人過此遊竹密斜通幽澗水松孤直翠碧雲頭山桃熟惹巖猿摘園栗落招穴鼠收及至客來無所奉烹茗話賞一輪秋


大悲作用詎尋常演武場為選佛場不夜燈明千丈室無為穩座萬年床山泉滾滾來廚供香飯堆堆到客堂不二門開天地眼更於何物不中藏


燕雲密密布湖天艸木森森俱煥然德澤恆滋回野性慈風逐扇啟甘泉枯桐席上彈仁政撾鼓村中謂法廉不獨士民歌大有更令釋道樂雍年


衣錦還鄉妙出常終朝無事坐高堂呼童取餌將魚戲攜友彈琴動鳥狂倦至枕雲眠月窟興來琢句飽詩囊任他世外輪遷變棹背樓臺百不忙


瘦笻倒卓步山前萬物回姿俱復妍春水涵嬌浮野翠女蘿帶媚動林煙錦簪蘭插鶯將語金線柳抽燕欲宣珍重遊方玩賞者於斯著眼莫徒然


始創荒基盡剪裁何緣留得者枯梅霜侵老幹枝愈健雪壓新莖花更開瘦骨稜風香撲面饑膚抱月笑盈腮深窮來歷非常種必是天將壯法臺


迎新送舊正斯時未審諸人知不知鳳曆初頒青嶂嶺鴻鈞始轉綠楊枝冰開池玉蒼梅綻雪化巖銀嬌烏啼惟有大悲拄杖子逢年遇節不分枝


松鍼穿柳線蒲座補荷衣果熟山猿墮花開澗鳥飛泉幽聲細細岫遠影微微噪晚鴉投宿卷雲帶月歸


菴雖結上岑閒賞入中林翠斂花溪靜煙凝松壑深猿啼山月夜鶴淚澗雲陰萬象於斯寂昭然古佛心


一坐如墻壁翛然萬慮忘於中討冷暖就此識存亡莫向頑空住休於死水藏直須活鱍鱍如日照當陽


山房雖寂寞寂寞卻相宜但種幾竿竹惟開一面池池清嬋出窟竹翠鳳來儀藉此為真境何須格外尋


長安大道更多奇衢路能通幾個知昨夜木人雲引路投明即到未移時


語默圓融俱莫著一多無礙樂天涯艸鞋踏破寒潭月竹杖橫眠碧底霞


心月孤懸耀碧天影分萬派絕中邊於斯把斷要津者立刻可超凡聖淵


別云見性方成佛我道明心無佛成有佛成時終有壞無成佛處可長生


月皎波澄雅俊哉金鱗透海出頭來當陽一擊開心印際會風雲遍九垓


智鏡明然徹邇遐妙圓何處不光華就中若解知端的剎剎塵塵是佛家


華嚴境界事何如百寶光中瑞色多向此若明諸佛意一毛頭上泛恆河


休云個裏無聲臭莫道中間絕點埃萬里溪山藏筆底一天星月隱胸懷


了明正智欲遐修撥轉竿頭入上流有時踏著無生地不用指開彌勒樓


登雲涉險欲開修荊棘鏟除闊路頭若將大地平如掌方坐家堂始便休


若能識得菴中寶何必區區海外遊但得日輪東畔出霞沉碧落滿山頭


踏遍雲山始識山層巖轉折路途艱不如結個茅茨住渴飲饑餐枕日閒


欲得前光皎皎卻拈苕帚殿中掃風塵觸動滿天飛千大悲按不到


從來個事太郎當珍重君家謾度量撥轉上頭關捩子大千無不露堂堂


心地融通徹性天了無佛法與君傳剎塵塵剎毫無礙八面玲瓏始覺賢


貧且亦堅未是奇老當亦壯實然稀山形拄杖與伊去八面通敲一任施


無邊香水浮幢剎一目澄然盡徹開露出珊瑚枝上月峭峞峞地逐徘徊


既破無兮還破有有無不立始能守與君一句道分明莫放無毛鷂子走


英姿壯麗甚奇特破黑猶如能破白兩頭截斷不居中一喝當臺續祖脈


踏破芒鞋事若何奔南走北苦婆娑不如尋個安閒地淡飯充饑自在過


必定不移於二路確然端坐斷千差有時觸碎娘生鼻一步高登五葉花


既披法服莫依稀聞見秪須珍重持若得一系毫不挂自然平地上天梯


踏盡溪山意若何葛藤遍地正淆訛不如放下腰包好細嚼風雲滋味多


今日妙年剛十八從斯增進周花甲山僧致祝不多言惟願汝心明似月


桂魄澄然靄瑞煙長明不夜映中天不惟照徹威音外直透威音更那邊


既欲了明向上機眾流截斷莫隨之一超直入如來地不枉甘貧吃淡虀


無相相中有相有形形裏無形若要有無不著除非騰宇丹青


澄然湛寂徹空清洞起泥牛逐妄情擬議欲吞吞不得長懷海嶽一輪明


寒極難撐擬放眠地爐灰冷室幽然推窗始覺冰輪耀究竟無非一色邊


江風一葦出長川峽迅波浮噴碧煙一刻俄經峰十二無窮畫意入詩聯


二龍吐出三珠石砥砫川江萬頃波卓然不是黃陵叟怎得疏通入楚河


稍公稍婆是何緣卻不同舟各一天想是參商星所犯只容相見不相眠


卓錫雖然到別方絕無佛法可商量但將乾屎撅消息處處逢人謾闡揚


奇枝折卻動高賢淚滴河山俱慼然秪謂老身先一著誰知汝去在吾前


湛湛長空一鏡天浮幢剎土一明然可憐露布海雲起明半邊兮暗半邊


江北江南未了休無如開創個山頭枕雲漱月千峰外一钁鋤煙不記秋


大凡作事貴無心若至無心道易親誰知上古壽禪寺千百年來又出興


一葦橫江逐浪遊無端風雨拍船頭垂竿不顧衣裳濕只欲金鱗來上釣


遙駕彩鸞銀漢裏倒騎瑞鹿錦城中大悲乘興同誠祝共慶長生不老翁


兩岸山為雲老餅一江水作趙州茶信手拈來三祝敬惟祈福壽至無涯


八十翁翁轉故鄉鄉人一見盡驚惶卻來問是何方客鬚髮根根帶雪霜


江鶴風清飄木葉海山月白洞庭波滿天花甲難籌記一夜收來與李羅


崗陵鶴舞雲千片海屋籌添月一團松風嶺韻長生曲澗月溪吟太古絃


兩大金湯步玉虛水同船也陸同車相將不獨流芳遠萬古聲名洞石渠


丹山獨步三山外向日葵開六合中為浴佛身傾法雨雲連海嶽地天通


一天瑞氣浮青嶂四野祥雲繞綠楊試問往來何境界都云檀越獲仙郎


方外知交正數年而今一旦欲分然頓使瘦腸回九曲不知何日復談禪


一葉中流萬浪隨撥開三峽出幽危嶺猿徹底婆心切喚不回頭秪是啼


長空密密太雲遮個裏何來妙極嘉莫是為翁丹詔至故令天界散瓊花


徹底寒潭月琉璃古殿燈兩輪相互照萬象悉分明


那畔者邊事孰知向茲未免悉懷疑老僧今日分明去坐斷兩頭中弗居既然如是即今者段光明向甚麼處咦手握金鞭問歸客夜深誰共玉階行

