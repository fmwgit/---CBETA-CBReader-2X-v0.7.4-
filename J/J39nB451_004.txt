嘉興大藏經（新文豐版）數位版, No. B451 赤松領禪師語錄


綠樹陰濃下風來枝蕩漾瓊樓晃太清巖石疊山嶂留騎故人懷揮毫野士曠雪曲君裁成巴歌喜共唱快意適天真樂道以相尚古人陳希夷事跡猶在望徘徊不能別欲去又惆悵

我愛古忠臣賢哉狄仁傑身以武周羈志報唐家切豈不重捐軀國恥誰為雪一朝歸帝子日洗虞淵烈心事炳千秋生死何足說嗟我澹餘公今古同一轍北海聲價高熙世人文潔
帝重股肱郡假以撫黔節下車問循良方外咨禪悅識破夢幻因無生亦無滅報國期致身耿耿丹心熱偶罹豺虎亂誘縶凡百折砥柱不可移守義心如鐵不敢懷二心借口豫讓列豈不思舊發慷慨以自決存身將有待欲以恢大業所事已垂成寧慮禍機洩一死酬君親日月同昭揭憑弔古今事三嘆增悽咽先死及後死忠在無勇怯事成或事敗品在何優劣較之迎廬陵忠貞昭奕葉吳子寄挽章紙落數行血雖我素心人憂來不可絕薦向拄杖頭吟風敲明月



膏雨連雲合織成錦繡新明月夜初滿還照別離人昔君出東海挾策遊帝闉為攀龍鱗上早列虎帳臣不忘山水約還以風雅親詼諧有道骨起坐無凡塵偶逢分袂日常憶聚談晨俚言博一笑何日結前因榮程芳草綠步步是陽春


遁跡荒山寺鋤雲愧遠公且無名著世常有鶴鳴空池柳臨春綠白雪點蒼松勘破醯雞甕不疑蛇影弓開池得皓月種樹引清風翰墨金門出詶筆搜腸窮才華空鄴下霖雨濃山中逃禪如不棄煮茗再相從


四海風塵息八方雲霧湮細推人物理各質有前因愧我居巖谷惟君不厭貧名開虎榜首曾受龍顏諄灰財成節勁斗酒共豪賓榮枯唯是義得失總於仁氣骨如山重心融似水均臨事無遷改方顯丈夫身


勝概杳何極登臨興藹然披雲僧入定載酒客逃禪鳥弄枝頭婉鐘聲野外縣欲題千里意猶隔幾重煙


驄馬連雲貴雲泥不隔津永昇新慧日重識舊蓮因道義懷千古忠全惟一真更教泉石遠艸木盡霑春


不戀龍門路清音出梵宮石人霑法雨花鳥度宗風悟滅諸非盡聲虛萬籟空三乘微玅旨秪在一聞中


野樹煙鋪密行吟共月前溪聲藏白練風靜響飛泉霽色開晴嶂蟾光映晚天風情無限意趺對興悠然


原是自家物西來有甚麼長天倚慧劍杲日映江波舉足知端的揚眉豈錯過分明日用處不必問如何


為問西來意當人會得麼層巒浮翠藹碧海漾清波莫以無為是徒勞有益過但能離我相自去靜中魔


寺結高原地金繩萬壑中鹿眠依翠竹鶴立就青松有意皆非實無心境自空微風生嶺上蕭瑟出雲中


為憚廉清節蒼天雨淚深忠魂何遠地飄魄應寒砧暮宿隨僧舍晨歸度鳳岑存亡無限意回首欲沾襟


環翠千峰拱溪聲永日潺煙雲浮嶺上日月走盤間青鳥啼幽壑苔紋繡石斑目前風景足何用苦尋攀


秦擁龍文出賣刀賢佐逢才能千里駿聲價五花驄柳色黔山外琴鳴江楚中坐清南服地指日遠褒封


碧樹凝秋色寒林爽氣頻丰姿標月靜潔志凜風塵別去蘭馨遠還同菊興新花神頭點處永佩憶天真


旭日照黔靈四圍氣象明山開非鬼斧路鑿有仙名境僻塵心靜溪聲鳥語清賓朋同席地細看落花平


山青知雨過水湛月臨溪竹翠留雲宿松孤待鶴棲春濤和雪曲秋雁伴雲啼韻合煙塵息清風拂柳堤


大塊煙雲合春深處處繁動觀芳艸秀靜聽柳鶯喧日色榮寒榻清香遞竹門驚披蝴蝶夢物我老乾坤


重道輕浮世才華氣且英理明機萬斛義尚識三生聲價風雲合禪源法海清從來金玉汁水遠共山明


秋香寒夜發賞豈待時過喜對青娥質同聯白雪歌涼深星冷現夜午霜情多盡此良宵夜清吟爽更多


晴春承馬轡谷鳥報音來柳放和風暖梅榮鬥雪開詩名留靜案客路冷蒼苔隔宿無煙火輕鞍蹀躞回


浩渺風塵急豐敦畏散筵冠年勤苦道漏刻博言詮聚首青鶖勝離愁白鷺天難於分袂處柏子裊輕煙


寶閣玲瓏渺莫窮登臨又聽上方鐘青山疊疊頻鋪翠綠水灣灣應幾重大士紀從周代記武侯功業漢時封尋知清潔循良事始誌而今載玉峰


柳煙夾岸映晴光瑞靄山城接大荒一水中流磯砥砫雙虹常拱待鰲翔月沉石磴縣清影風度溪聲過晚涼一目翛然空法界悠悠千載鎮滄浪


九如懽祝慶南山丙曜高縣參井間萬六椿榮綿鶴算三千桃熟醉仙班調元澤自臺中露壽國丹從掌上還敬指梅花當頌軸和羹有約待新攀


祥鶴翩翩遶檻時聲聲戛漢啟人思烏臺香襲添籌祚瓊樹花開砌獻奇瑞靄金莖浮壽斝歌繁湛露應昌期倩翁朝隱誰先覺鸞馭陳桃始見知


重重疊嶂擁岧嶢躡磴披雲到碧霄一目峰巒青個個四圍花木翠翹翹推窮理事心非有洞徹機言意廓寥玩罷欲歸歸欲望亭臺天外雨花飄


道化明城久植培今朝又見子瞻才盡知濟旱多霖雨佇看和羹待巨梅上界璣衡參七政人間勳業應三台東山暫往酬恩重好為蒼生特地來


平原擁出青芙蓉插入丹霄雲霧封巖岫花開時度鳥江城煙抹遠聞鐘雨添嵐氣新詩爽風送樨香舊話逢不憚問禪來此處三生石上敘從容


轟林一霎洗程新無限離愁誰為伸思去迢遙鄉國士看來慘淡舊時人蒲塘綠滿遊魚啖柳暗青陰鳥語勻萬里天涯攜手別此心難盡又諄諄


物我同仁布澤均金腰先種又重新花開萬里香江地果上三臺壽國身政頌有聲天下滿詼諧不厭野人貧真誠大雅清名遠芳翠聯聯盡占春


曾思有約過雲庵幾聽溪聲野外縣雨細蛙鳴清協韻風和鳥語共談禪閒尋竹院烹茶坐倦掃松陰枕石眠疑是葛天風化裏爐香一縷樂悠然


結茅江岸喜清幽物象無邊四望周幾樹柳煙橫薜硐數行車水到粳疇殘經開卷和風演苔磴垂竿待月收日用翛然隨意處波濤不盡響中流


寶閣崢嶸俯碧川登臨四望興怡然青林幽鳥啼空外花落香風到客邊夾岸水聲銅鼓外有銅鼓硐卷簾山色鳳樓前清幽勝景多堪賞坐久忘機興自便


漸度陽和萬象新花枝濃淡出風塵年光乍入四旬外節令微沾二月春色相嫣然爭旦暮園林遲速感精神從來詞客多遊覽言下津津向此辰


初度玄冥卻有梅律陽先應一枝開信知佳卉無雙品獨占名園第一才憶昔隴頭憑寄意而今特地寫詩懷清奇自是花魁首好上雲山壽域齋


逃名丘壑伴林松何幸奇緣世外從自信煙霞惟我有難將詩酒與君同三生石上花含笑半畝池中月色溶好理前身金粟事居塵策進舊禪翁


小壑丹丘倚石邊澄澄碧水映長天林間野叟閒溪徑雲裏群仙敞玳筵星聚北山千嶂迥光分玉帶一燈傳舊時王謝今重見獨愧支公拙簡篇


春日尋朋過水涯溪山深處見桃花方池昔擬謝靈宅五柳今逢陶令家南國知心昭日月故園回首暮雲霞杖頭久乏邀賓費賴有茗鐺當酒賒


扶笻底事步林泉為訪知音興偶然山境晴嵐生石谷會城燈火續寒煙牧樵歌遠聞雲外鳥雀聲幽落檻前物換人間虛夢醒馨馨梅放滿溪邊


林宮手闢甲南滇百折幽尋鳥道縣霞照曉山松箇箇溪迴寒浪月涓涓千秋舍利神龍護一席金襴昭代傳膜拜愧無跨灶略聊將俚句祝爐煙


離侍巾瓶廿易霜閱來人世幾滄桑訃飛千里肝腸碎杖曳雙林涕泗滂石室堅函金鎖骨香雲空繞應真堂爐煙綵結酬三拜哽咽吞聲思念長


聲喧南北若雲雷寶殿重樓手自開天馬峰迎白鹿嶂繡獅巖俯碧烏臺天留寶缽盛珍供石化仙儔傲劫灰臨濟家風聲自遠箭機能奪子瞻才


髫年歷練荷先翁得睹慈顏禮大雄澗水長流千歲月香雲猶戀一天風肝腸寸斷猿聲應燈焰重光鳥道通滿壑松濤聽不盡茫茫匝地雨煙濛


祖風秋晚賴支撐越格規模獨讓兄冰雪面開青嶂迥春芳眉立紫芝榮庭前翠柏千株秀檻外幽泉一鑑清此日同吹無孔笛莫愁高調少人賡


隨風遠至一行書隱隱摩天意自殊斜似之人常變體彎如心月又難塗翩翩乍擬鍾繇式肅肅還同索靖模此格非為真艸隸紛紜點染太清圖


廊廟倦倦繫遠心幾思揮翰破幽霃忘軀不念功名重報國寧辭鼎鑊深地下忠魂昭日月天涯客夢繞山林從來忠孝標千古松嶺常聞鶴唳音


屈指歌遊跡若徐丰姿何在謾欷歔禪那已破浮生夢錦繡空研數代書秋半林蛩蕭瑟裏夜深山月晦朦初牽愁步步增遺思無那關心念未除


夜來星月照簷羅幸得心交於此過一日懽逢歌石鼓十年遠隔望銀河鳥飛天外迴翔偏客晤山中題詠多作句倦眠鄉國近惺來不覺在雲窩


夏日長明綠滿天客窗清話問桑田而今戰伐安平息正好溪山樂隱眠花樹鳥啼空裏性月澄水現定中禪詳觀物理虛生夢眨眨風光又一年


竹窗看古寶箴規句句法言有所思不幸髫年父雖成道業問心師風吹雨過雲增岫鳥語花香水滿池此日林亭頻對望肝腸未盡雪添眉


夜靜山房悄寂聲未眠燭淺覓殘燈琴心照我清音遠劍氣惟君世累輕想念故園觀日近常將墨水染雲城今晨送別巖傍路珍重前途次第行


蕭蕭清晝一塵無偶爾良緣到索居昨夜山房星耀炯今朝谷口道風舒文章豈在焉而已佛法難同之者歟學問既成千古業何妨重謁慧公廬


皓麗當天一望中玲瓏巧幻運籌工遶峰晴氣南旋北印水寒光西復東人向塔前明佛理祖於旛上顯宗風垂慈遠紹無餘事留步丹梯引導翁


力到功成果自圓佛緣絕勝越諸天浮生覷破心王定竹帛遙垂體道堅掃盡白雲方識月澄清滄海好參禪欣逢曇發千年瑞茂葉長新代代傳


石磴盤層上玉京登臨四望野雲橫奇峰矗矗參天秀小艇溶溶繫水晶塵務遠離詩思爽忙中卻得靜情生為僧祗解禪那病碧落霞敷遍界明


奇峰秀出漾波光一磥長春鎮八荒笛韻樓頭風斷續磯撐水面日浮翔苔漣月影凝清露帶寒煙曉夜涼培埴前賢今已矣惟餘九罩鎖滄浪


寒榮卻羨爾芬芳不受凄風一辦傷勝格能甘霑曉露孤情豈畏凜秋霜延齡未瀉南陽浦招隱名增陶令莊群卉盡凋知勁節獨餘靜影對清光


何事翩遷度曲廊園林遲速競瓊粧輕盈枝上加冰繭閃灼籬邊似雪揚半艸半花風細細頻來頻去影雙雙等閒識破莊周夢千夜何驚覺得忙


清溪疊嶂衍喬松共蔭畦源物花穠跼進何如退步穩灰心自覺俗情鎔月穿柳影常澄靚雨過花陰有淡濃大抵人生聲價重賢名青史有來蹤


聊將圜堵隱江城一榻蕭蕭少客新今遇陽春聯曲調不由墨水染煙塵法行大地容僧紀碑立長亭讓士珍若會野人無意句導迷於此悟前身


逃名避世樂山寒有客相邀踏岫藍日映桂香飄遠座風敲松子落澄潭星輝有故明僧定廚供無炊慢客驂莫謂當年鍾飯異鐺茗款煮且陳柑


非凡非聖箇閑人不愛聲華不厭貧幾則偈言隨手頌一生事業沒心親憐他花瘦常留雨喜爾鶯多欲挽春自是山家真快樂石林雲物總無塵


特地層巒闢梵宮重重殿閣倚長空嶺頭花艸籠輕霧山外雲霞漾遠風好鳥吟春深樹裏孤猿嘯月過林東靈臺自是天生別登眺悠然萬物融


髫年蠢念愛山中日用生緣世不窮為法難如紅雪子真傳豈愛白頭翁幾回屈指劫前事萬古推心此刻同倦枕猿聲啼夜月恍然不覺日頭紅


趨風幾度到山巔何事垂青夙有緣古調德堪斑管述今知才向口碑傳喜聆深吻融斯道坐對清談合上玄自別良能衣馬後嶺頭惟見石嵐煙


關中兀坐已忘時放下全無一事為啟牖忽觀天地外鳥聲啼在杏花枝


樂道安閒脫辱榮冰心一片洞圓明攜笻昨夜寒江望月自皎兮風自清


翠嶂清溪跨白牛樂眠水艸已忘憂橫吹鐵笛無腔調水月松風一韻收


瑤天一片映霞紅影落庭前破色空擬是紫衣傳不盡等閒分付與勳風


惱亂風雲出夜郎幾尋山嶂路空長伴身幸有烏藤在隨意棲遲挂缽囊


弘文睿智聖同齊澤滿滇黔萬眾知因視南山泉石遠臨行書句作箴規


忽訝風吹嶺上梅飛來片片點蒼苔知君自有清香骨種向墳前始念灰


春勝山川綠連天風雨速隔林聽曉鏡破霧鳥聲出


滿月照山樓倦眠枕石頭魚龍江海上把釣任垂鉤


月影秋潭現鐘聲靜夜頻隨波逐不散總是岸頭人


法門極則事海墨書難盡只在一毫端反聞聞自性

