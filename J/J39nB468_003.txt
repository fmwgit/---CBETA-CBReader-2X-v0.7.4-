嘉興大藏經（新文豐版）數位版, No. B468 善一純禪師語錄


煙雲入地收。溪水向上流。青山無寸草。虛空笑點頭


箇事人人雖具足。工夫不到不方圓。闍黎果欲超群類。應好乘時緊策鞭


入市穿街似未曾。鬧鬨鬨處冷如冰。一朝打失娘生面。大地山河絕點塵。


今古參方學道流。三登九上沒來由。分明本不從他得。苦死區區費腳頭


赤骨條條氣宇昂。高提祖印整頹綱。縱橫在處難回避。直下為人絕較量


赤條條地小身才。緊築無明一肚灰。點著頂消息發。驚天動地一聲雷


山頭石虎叫一聲海底泥牛側耳聽跛鱉盲龜生恐怖老龍高臥不知春


秋去冬臨春復春一番拈出一番新雲在嶺頭閒不徹水流澗底太忙生


為人閒事長無明老倒南泉太赤心公案而今成話杷幾個知恩解報恩


水自綠兮山自青野花啼鳥一般春行人休向途中覓到家亦如在路程


李公醉酒罵張公卻被張公罰一鐘只得李公無出氣依然渾醉在其中


春寒多雨水夏寒水斷流中書堂中事樵人那得謀


參禪須透祖師關莫把弘為當等閒個事縱然瞞不得臨機殺活也難難


坐臥經行總一般其中有別隔千山工夫未得入頭處切忌高心把自瞞


玄玄玄又更玄玄鼻孔分明在目前歷歷見成猶不薦可憐掘地覓青天


覿體分明一句奇包含萬有別無欺雖然本是見成事也要男兒各自知


一事無心萬事休纖毫著意個中讎順天如理干戈息莫與空王作對頭


箇事未明先習定西天外道並同儔疑團打破方堪養莫學狂徒自任休


通身似口吹毛劍萬物如何得近傍當下不留佛與祖逢人莫擅露鋒鋩


天龍實語應須聽佛法禪道俱莫論直教一念如土木自然當下心無病


既做出家之人必當努力修行若也尋常度日便是賴佛偷生


霞山脈發爾為先振矩提綱接後賢把斷要津行正令諸方泯盡野狐涎


心悅成佛猶是妄可知自性本無迷布毛落處翻身轉三喚機緣定不欺


徹地通天一著子可宜直下便承當諸方五味不隨去別有家風一段長


闊然無聖是誰憑大用全提屬爾能不落階級中內外頭頭無礙自相應


隨師多載住松巋辛苦勤勞沒暫違故爾化緣別外展月明無處不光輝


老僧有用喚慈音喚去呼來莫負心識得慈音原是爾當人品弄沒絃琴


指南一路絕淆訛煙水百城徒自磨樓閣門開方見錯分明鷂子過新羅


祖道垂秋實可悲那堪吾叔更西歸不惟慘淡人天眾野老聞聲也皺眉


報德酬恩一瓣香於何憑據作商量吾師面目分明處啼鳥山花為舉揚


二十餘年沒被單坐來夜靜覺身寒思量坐臥原無別爭奈無人為放參


字意無通強看書圓將遮眼遣時餘若還空坐人來語那得閒情靜裏居


當陽無忌絕差殊妙用縱橫理事無夜半空庭搔首望天邊雲盡月輪孤


縱橫無礙不落陰界揮起鋤頭打破土塊

