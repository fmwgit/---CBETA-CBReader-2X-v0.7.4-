嘉興大藏經（新文豐版）數位版, No. B236 玉泉蓮月正禪師語錄


荷眾此身苦莫辭叢林眾務必先之龍天常住傾肝膽自有龍天推出時


參禪直以悟為期月冷三更也莫辭試看梅華骨力勝雪寒放出早春枝


出家道業問何如參是真參悟不虛悟徹根源非淺近及時進步莫徐徐


鐵漢參禪力最堅虎穴魔宮一直穿手疾眼親膽志大轉身堪與佛齊肩


少年學道力殊強還欲久依選佛場才賦一朝堪中選歸鞭馬上漫輕揚


棹舞清風兩岸霜水雲撥轉汎三湘澄潭攪動蒼龍起一曲漁歌唱和長


求佛坐禪念未灰磨磚作鏡不須猜打車即是打牛是一擊牢關八字開


玉泉八載共開堂輔弼老僧節義長事易事難無變志法門體度自全張


鳳凰山上鳳凰栖欲養凌雲兩翼齊直待風高方振作出頭天外覺天低


真行真參真悟生常勤精進佛先成黃梅腰石負舂漢心眼明逾明鏡明


行腳歸來志不同全身放下故山中古今法道元無二還輔祖庭振祖風


燈照己躬薑辣人風高學道者相親雖然是箇家常事舊案拈來施設新


玉泉戒也玉泉禪萬斛珍珠聚一淵勘破水天心眼透天中更有一重天


一期受戒與參禪一事成時兩事全禪律雖殊同著眼明珠衣裏舊來圓


己事親疏定一生漫將己事視為輕直須勇猛向前進遲早還期佛法行


堅固道心行力長行門證入悟門強忽然自見本來佛運水搬柴處放光


芒鞋入我玉泉門佛祖相將一口吞吞卻也須還吐卻大開兩眼定乾坤


玉泉戒也玉泉禪龍得水還歸故淵一旦雲雷風浪起大搖海嶽震江天


動時則有靜時無一棒當頭何所拘不涉有無道一句將來可列祖師圖


扶起鷲峰古剎竿精勤十載不求安人天百萬皆瞻仰北斗面南喜共看


心力既然為眾施當真行事莫遲遲叢林大任全擔荷佛祖龍天不負伊


默契龍天佛祖心勞勞心力久叢林長堅松柏傲霜節行力圓時智力深


笻竹一枝九頂來水雲遠撥到章臺楊岐栗棘能吞吐拾得一藍擔取回


十字街頭事事明廬陵米價作麼生價高漫向廬陵問到處可將米價評


上流斷不溷常流一念回光不假修雪後晴天開雨眼五湖風月任君收


隨家豐儉輔叢林為眾勤須契眾心寮外莫辭兼重務法門功大行門深


為眾忘身志更堅眾心同格格龍天飽人日日缽盂滿香積國今在目前


幼住叢林有夙根幼時蚤立定乾坤不言不笑不驕慢法尊人尊己亦尊


青春來去逼人忙學道何如色力強三二十年加策進少林五葉定聯芳


呼渠盡力不能呼名字無時相亦無名相全消還獨露鬍鬚赤是赤鬚鬍


面目相呈十二年而今鼻孔復遼天淺深今昔雖無異出氣應知卻勝前


雖不出家不在家二途不涉不周遮恁麼平正真行履駕大白牛乘大車


二諦不分大智人還從二諦悟來親面門觸著既無滯理事縱橫任轉身


學道不須深遠尋平常心是聖賢心隨緣處世無憎愛清冷家風越古今


訓子齊家學佛堅人情佛法應機圓者邊那畔事平等世業成功道業全


自心般若自金剛幻化身中見法王悟得幻身非幻相四威儀放幻身光


學道直須叩己躬居家亦有箇家風蓮華不獨汙泥裏還欲常開在火中


有口昔年尚未開拳頭驀豎語如雷離名離相忽然省不負玉泉得得來


試把驪珠拈一回驪龍靈氣養珠胎此珠輕重誰為定姓秤人今喜再來


大秤玉泉挂一竿曾將議論逞詞壇今逢太史稱人物手未放時卻未酸


良晤不殊舊所聞清新句有孰同君歸來攜得平陽杖撥轉錦江五色雲


律部威儀久範身道為己任德為鄰賓朋輻輳皆爐茗藤笠到來誼愈親


五十年來戊己庚無生本體本無生無生體自無今古山秀水長世外榮


松老枝疏影到庭蒼龍鱗即似龍形祁寒溽暑頻相易霜雪萬年不改青


峨眉山水冠諸方小石如珠也放光惟有萬年稱勝蹟一爐沉水祝君王


萬行同圓行力饒行能伏虎行方高二空莫道不驚客喚出林來即共哮


法王法演最高峰錦繡雲鋪百萬重畢竟此雲何所濟相將致雨會從龍


立身行道與師同今復恢張振祖風雙桂親傳來正脈克家子是賴弘通


法幢高豎白雲間舊是雪峰成道山正欲人人成此道還教透過祖師關


為人由己不由它德與師齊智欲過自許金城山說法天華亂散滿藤蘿


撐持雙桂舊家門啟后光前始報恩出手獨推公有力拈提正眼破沙盆


天龍甲馬盡皈依大坐當軒萬指圍震動乾坤獅子吼法王法令法王威


雙桂分來第一枝新秋玉露正開時逢人覿面頻拈出最勝香風滿芷谿


叢林重任力承當整飭家風立大綱創守維新功既盛遍師遺範自悠長


祖庭已復尚安危不惜身心可住持體度力遵惟苦志龍天保任振風規


遍師說法祖庭中幸有兒孫大志同規範秩然持守肅相承遞代仰高蹤


杖笠飄然方外人而今歸里事慈親母心喜處佛心喜孝子身同佛子身


來風深辨作家機格外相投識者稀語默迥然常獨露不將語默涉離微


叢林大樹棟梁材天澤還因栽者培葉茂風高群木表綠陰長覆玉池臺


玉泉戒也玉泉禪高似危巖深似淵行到高深機用大權衡佛祖接人天


玉泉戒也玉泉禪玉剖石中珠出淵風雨晦明珠玉燦清光直射九重天


玉泉戒也玉泉禪虎出深山龍出淵雲起風生龍虎變變時動地復驚天


玉泉戒也玉泉禪看取鳶飛魚躍淵覿面堂堂全體現分明拄地又撐天


久懷高志輔叢林聚首多年契眾心試看百華遲早發清香畢竟在雲深


玉泉舊案近來新為得良朋出箇身行得法門中一事還須是我法門人


出世須舒出世懷隨宜說法度同儕松風散暑人間賣賣到而今六月來


玉泉已住八年來導眾還須導眾才公舉惟公先繼席吾家法道任弘開


祖庭大振祖風高才力過人志轉豪攪得龍潭龍一起瀰天瀰地鼓波濤


深惜前緣我與公一山中住一湖中風塵漫道三年隔日月相看旦晚同


聚首談心七載餘白雲邀我玉泉居又煩摩詰遙舒臂力補郎當屋壁疏


近處不親亦不疏遠方卻又是同居天寒一偈權聞間燕子飛時另有書


一園柑橘老秋光幾箇青青幾箇黃養得枝頭霜露熟品稱奇貴特馨香


龍興山頂不人間一目坦然小眾山苔徑也須還掃雪白雲放出舊松關


學道多年眼已親資生業等總皆真世緣佛法兩無滯溷俗和光出格人


玉泉苔徑接臨沮地僻雲深兩奧區攬勝歸來仍縱目江城山野境非殊


峻嶺危巖上碧霄人間天際正非遙青山本自無今古童子重來不待招


殊勝山中舍利藏隨人心現百千光大都佛力鬼神力弘護應知有帝王


石如明鏡照秋毫魔佛到來影莫逃兩眼一生空四海分身也占地頭高


形端影直氣爽神清淡淡描出面目分明自心自悟體究真誠與人交接溫厚和平夫是之謂子美公久參之見地不墜之嘉聲

