嘉興大藏經（新文豐版）數位版, No. B171 天隱和尚語錄


第一玄。一字不加畫，分明是箇賊。咄咄咄！咄處且最毒。


第二玄。快手何曾先，撒沙井撒土。露露露！露出娘生褲。


第三玄。一曲江村岸，風月隨時看。收收收！收去箇中流。


第一要。驀地忽一笑，笑倒須菩提，攙起迦葉老。


第二要。袖裏箇金圈，拈出是莖草，瞬目牛吞了。


第三要。伸縮誰能照？隻手握雙拳，打得虛空叫。


第一玄。不磨古鏡已多年，光吞萬象無痕跡，雨打風吹不值錢。


第二玄。千奇萬妙在言前，一擒一縱分明處，著著拈來絕正偏。


第三玄。眼上眉毛尖又尖，從教剔起人人薦，切莫遲疑落二三。


金剛寶劍倚天寒，喝下分明邪正看，擬議直教心膽喪，鋒鋩纔犯髑髏乾。


金毛踞地露全威，哮吼從他百獸危，電捲風馳山嶽裂，管教聲動震如雷。


探竿影草露鋒鋩，真偽何曾得掩藏？喝裏如同明鏡現，自分妍醜見乖張。


一喝全收萬喝宗，幾人悟得到心空？諸方錯有商量者，莫待臨機落下風。


一喝不作一喝用，探竿影草隨處弄，若是金毛獅子兒，翻擲之機風雷動。總頌。


電光影裏見尤難，及至針錐轉不堪，若得英靈獅子子，擲機用在照先前。


白棒臨頭殺活機，轉身吐氣見遲遲，絲綸漫擲鉤頭餌，任爾風波柄已持。


和聲便打絕商量，明月清風豈覆藏？若是祖師門下客，通身拶碎也承當。


或時風雨或時晴，果爾知音不用聽，堪笑時人無理會，錯將孤境向人吟。


賓中賓。綠水青山向外尋，秖因未具參方眼，縱遇知音不識人。


賓中主。四海遨遊無所倚，回頭卻望故鄉關，及至歸來兩目瞽。


主中賓。應機接物莫沉吟，打風打雨天然在，無論高低一樣平。


主中主。坐斷乾坤令行矣。何須要假庫中刀，太平不用將軍致。


杖藜行處萬峰低，勘破諸方獅子皮，收拾蒲團疊雙足，免教空費老婆癡。賓看主


入廛垂手吾家事，種草須教百劫來，箇裏一些湊不著，面前猶隔萬重臺。主看賓


驀劄相逢曲調高，知音不用更推敲，橫行直入千峰外，老遠歸來不憚勞。主看主


水中撈月妄心高，卻被舟人又刻刀，孤負己靈何日醒，可憐賓主轉徒勞。賓看賓


有時奪人不奪境，蓋覆將來風雷陣。若然不透這重關，猶隔煙雲千萬嶺。


有時奪境不奪人，輕輕撥去眼中塵，從斯剔起眉毛也，拋擲大千沒處尋。


有時人境兩俱奪，白棒臨頭天地黑，轉身無路暗慚惶，打失娘生面方徹。


有時人境俱不奪，權實並行非一橛，四海遨遊未識伊，而今點出家常訣。


函蓋乾坤體自然，箇中原不著毫端。虛空一口能吞盡，放出三千及大千。


截斷眾流非解悟，何容擬議落言詮？饒他佛祖親傳受，到此還須用鐵鞭。


隨波逐浪趁風遊，月下垂鉤放小舟，識得句中消息子，回頭不住在中流。


有時意到句不到，月隱雲中難普照。森羅萬象亂如麻，指點烏能得分曉？


有時句到意不到，攢華簇錦無邊表。撞著無位老真人，拶破不直一莖草。


有時意句兩俱到，坐斷乾坤光晃曜，拈來一字足為奇，物物頭頭隨處了。


有時意句俱不到，扶墻摸壁向外討，驀然撞著自家底，方始知羞免顛倒。

