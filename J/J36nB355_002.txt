嘉興大藏經（新文豐版）數位版, No. B355 綠蘿恒秀林禪師語錄


天上人間誰似君放開圭角便稱尊雖然萬古無倫匹幾箇知恩解報恩


冷坐六年成戲要等閒覷得眼皮穿眼皮穿一道神光爍大千


瞿曇纔露鋒鋩迦葉眼中著楔疑殺百萬人天箇箇證龜成鱉


王舍城中持缽去威儀整肅到人間可憐孤負婆心切猶待門前倒剎竿


廓然大定等虛空女子瞿曇伎未窮縱使罔明能出得青山依舊白雲中


鎮州蘿蔔也尋常拈出令人腳底忙堪笑刻舟求劍漢夜深猶憶下滄浪


者回敗闕豈尋常失足縣巖自肯當卻被樵夫親見得忙施一掌破天荒


殷勤直上最高峰撥艸撩風翠藹中煙水重重何處覓奮身又過白雲東


披雲轉步別峰頭尋到無尋便了休偶爾谿邊露箇跡新蹄渡水帶煙流


雲深谿渺入無邊步步追尋卻宛然露地穩眠渾不顧森森頭角鎖蒼煙


雖然擒下氣昂昂擺尾搖頭劣性狂惡辣鞭繩時在手金鍼習慣自歸降


水艸頻添牧養勤時加鞭策沒因循馳驅不犯人苗稼放去收來漸漸純


倒跨牛兒意興狂橫吹短笛曲無腔而今莫訝歸來晚此事從來沒覆藏


鞭繩擲下渾忘工眠雲枕石睡方濃一聲野韻殊天籟不出白雲谷口中


彈指人牛俱已忘騰騰任運絕商量東西南北渾無礙逼塞虛空也不妨


百川眾派皆歸海萬嶺千山到嶽邊信手拈來無不是任從滄海變桑田


橫肩楖栗到人間為度群迷出市廛狹路相逢穿耳客趁他平步上層巔


黃檗室中三頓棒大愚脅下便還拳老僧伎倆隨施設付柄吹毛續正傳


萬峰山頂桂雙開風送秋香特地來輕折一枝分付汝直教馥郁賺英才


憶昔靈山拈一枝飲光微笑露全機老僧翻藉瞿曇手歷代相承祖道輝


一條拄杖逞風流豎去橫來得自由隨放隨收隨作用逢羊虎角跨龍頭


輔弼叢林獨汝先不敲文字不參禪吾今與柄鈯鋤子任運隨緣得自然


出窟威獰任縱橫。堂堂大用許誰尊。當陽一喝分賓主。見者聞之喪膽魂。


綠蘿中毒已多年。苦侍巾瓶豈偶然。放出人天隨作用。五湖一缽濟高賢。


老僧年邁喜閒暇。嬾著袈裟經幾夏。付與闍黎任意披。大千剎土無縫罅。


芒鞋親授汝親承。踏遍諸方不二門。直下頓明玄要旨。大開隻眼定乾坤。


西天二十七。東土第一祖。分身遍剎塵。處處揚家醜。揚家醜箇箇。面南觀北斗。


握條拄杖。開張臭口。把四十九年家活一捏粉碎。千七百則骨董一線穿下。悟卻震旦多少人。賺殺天下英傑漢。放出尋常腳手。打開一條活路。直待江河競注之時。方纔掉轉風帆。即今海內。能有幾人不遭魔魅者哉。試道看。


破翁喫了曹山酒。痛罵諸方五味禪。拄杖橫行天莫測。是凡是聖任人傳。呵呵。大千沙界海中漚。一切聖賢如電拂。


白雲人間來。不染飛塵跡。有時幻出中峰頂遠近駭蒼黃有時斂跡何有鄉人天失瞻仰。丹青傳不真。變換千般樣。夫是謂之雲幻和尚。


破盡家私三十年。歸根那復圖吾相。等閒拋出金剛圈。徒與人間生悵望。


望之儼然。默默無言。因甚如此。我不會禪。


這箇不情漢子。何假圖相逢。人無貴賤。驀頭便頓棒。逆風吹了順風吹。見者無不生訕謗。只好狎泉石以自娛。豈可與兒孫作榜樣。


三十二相無此相。八十種好無此好。參天荊棘驀門栽。引惹人間增懊惱。咄。


大隱市朝小隱山。世情冷暖一齊刪。紅塵易盡因先覺。白業須勤最後關。澗底遊魚吞皓月。巖前石虎抱兒還。從容話與維摩詰。只在當人返照間。


道者幽棲世味輕。也知隨分樂生平。烹茶汲水邀明月。種竹鋤雲了幻情。黃菊共看知有句。青山相對復何聲。舉心恐落枯禪病。一種平懷自坦行。


樓閣門開不二關。到來華雨麗其間。庭前嫩柳舒青眼。澗外寒梅展翠顏。太史藤疏蜂釀熟。僧巖松韻鶴吟還。謾將儒釋窺門戶。人是人非總擲閒。


地闢潕陽懸古洞。層樓百尺倚長天。飛泉濺石分江韻。幽鳥穿華破樹煙。帳幔紫雲垂岸艸。竿欺碧水拜池蓮。雖然毒鼓聲消後。法令猶然見大全。


雨過平林泛埜谿。絲竿斜釣夕陽西。風旛墻尾招雲鶴。片石灘頭賺澤鵜。煙樹重重樵徑曲。波光漾漾海天齊。畫圖一派堪幽賞。船泊蘆華鳥亂啼。


多年住錫碧峰頭。一默如愚得自由。閒玩白雲眠埜岸。靜觀明月載虛舟。青山縹緲寒煙翠。玉練橫拖紫氣浮。高枕松床清夢穩。渾忘人世幾春秋。


遍尋知己入雲端。長嘯一聲天地寒。岐路盡經愁裏過。千峰又到眼中看。老僧下榻常留客。樊子灰心嬾做官。珍重臨行一句子。這回不必問豐干。


奇分峻嶺幾時栽。氣合連枝闢不開。盤結虯龍騰碧漢。斑斕石虎嘯莓苔。披雲帶月磨今古。覆蓋垂陰任往來。雪後始知君獨操。亭亭角立占高魁。


雞群獨立鳳凰兒。欲得高飛且待時。飲啄莫隨愚伴侶。依棲許共聖賢師。敲空有響非他物。擊木無聲秪自知。透過者些玄要句。乾坤拈作一聯詩。


太平原是舊同群。攜手相將把韻分。天地不言都是字。水雲有句盡皆文。風生滿座華驚落。賦就憑闌日夕曛。吟到無吟吟始妙。一聲啼鳥隔塢聞。


自住山來不計年。柴扉靜掩枕高眠。是非絕倒何興廢。行業那能驗劫前。懶把新詩黏素壁。惟翻舊案閱殘篇。木雞啼徹鐘聲動。又點霜花上鬢顏。


南薰來殿閣。入室轉清涼。新雨增晴爽。奇雲巧樣妝。兒蛙鳴碧沼。乳燕舞茅堂。剩得驚人句。何妨對月商。


煙澹風清處。山深月色涼。到門無曲徑。入戶有花香。談笑竟終日。拈題興亦狂。新篁初出土。冉冉綠成行。


倚杖觀山好。物華更有情。青松長秀麗。白石少枯榮。得句鶯聯韻。忘情鷗不驚。鋤雲開古徑。誰共此中行。


摘葉辰谿下。孤帆竟日投。人從舟上渡。影向霧中收。起落波層疊。參差岸樹流。煙村分曲折。此際晚堪留。


粼粼秋似碧。一片淡如神。綠柳谿邊密。白雲天際頻。好花長歲茂。奇果四時新。樹樹飛寒玉。丹心絕點塵。


幾載離斯地。翻然曳杖來。艸香新過雨。寺古舊生苔。再到拈華處。重臨點石臺。秋蛩鳴素壁。歸賦報君栽。


此日逢重九。登臨興亦奢。天高澀雨露。竹密隱人家。怪石倦趺坐。疏籬晚放華。無風吹帽落。絕勝在煙霞。


一航綠蔓長。可以共雲廚。瓜瓞如星墜。芙蕖似鏡舒。花間新蝶舞。籬側舊鶯呼。隨分生涯足。偏宜拙者圖。


山深地僻絕人還。霧鎖苔封竟日閒。媿我憨憨無別計。新松帶雨種林間。


攜笻緩步上層樓。佇立憑欄一展眸。回首忽驚雲影散。遠山突出碧如秋。


一自阡陽分手後。韶華又度十年餘。客中秋色隨愁記。及至相逢半句無。


雲廚寂寂斷炊煙。入市化糧空缽還。不是維摩出隻手。破沙盆子不圓全。


雙桂門高日正紅。道標風遠沒西東。家聲重震唯兄力。愧我無能繼此宗。


昨夜漫空匝地堆。龐公曾送客泉來。當時若遇山僧在。拈起一團打落腮。


寂寂清輝月正圓。風搖竹影拂窗前。流光欲度山僧榻。開戶何妨讓半間。


柳眼拖金梅眼開。清香遍界絕纖埃。冰心自不同時調。豈是陽春和得來。


擲釣江邊那計秋。煙波影裏任沉浮。綸竿忘倦頻添餌。不釣金鱗誓不休。


口如缾瀉未為奇。直下翻身事可期。覷破娘生親面目。再來喫棒未遲遲。


堅侍西峰請藏回。更持先哲到滇來。山家無物酬行腳。笑指床頭破艸鞋。


老大方知世念灰。發心鏟草乞吾儕。從今為汝解粘去。他日應須笑一回。


一塵含法界。大定等虛空。禪者須親薦。天然意氣中。


揚岐燈盞明千古。寶壽生薑辣萬年。惟我庫司伎倆別。許多滋味不如鹽。


人能弘道道能優。非道弘人人自投。珍重長年遵聖哲。殘羹剩飯似今秋。


大地山河腳底收。烏藤撥轉洞庭秋。艸鞋錢價差多少。算得來時不浪遊。


楚水滇雲路渺茫。途遙不計腳頭長。艸鞋到處通消息。法法頭頭自肯當。


佛法無多貴久長。莫行岐路錯商量。心期遠嶺南佛。始信當人一段香。


楚行來去八千里。會得絲毫猶未隔。百步源歸一步初。逢人漫道腳跟徹。


命伊拜掃天童去。太白峰高貴竭誠。努力向前登極頂。自然親授祖叮嚀。


曾孫受法廿五秋。木本水源尚未酬。命爾天童觀境界。萬工池也水悠悠。


昔在靈山曾有約。君為柱石我為僧。果承弘護因非淺。大轉法輪濟上乘。


法海滔滔福海清。萬山聳翠壽山崢。是僧不仗山河倚。山亦無僧安可禎。


人友鶴兮鶴友雲。翱翔天際可同群。禪人素志如雲鶴。物外翛然獨羨君。


靜裏工夫閒裏證。一絲不合不相宜。有時動靜俱忘卻。忘到無忘始是奇。


磨磚作鏡鏡何光。鼻孔依然眼下藏。不信但看潭底月。清輝耿耿露堂堂。


一音演唱古今同。震起猶能望在公。莫戀白雲深處好。白雲深處艸茸茸。


一缽煙霞去故鄉。腳跟下事氣昂昂。這回踏著自家底。不負峨嵋老放光。


東風纔拂碧桃開。何事靈雲笑滿腮。珍重逢人謾舉似。莫教混入著疑猜。


去去來來有甚由。艸鞋幾破價難酬。只須提起吹毛利。剖出天生第一頭。


搬柴運水老闍黎。赤手調羹六味宜。格外家聲藏不得。拈來物物是珍奇。


蕭蕭黃葉對君飄。著意聽聲聲轉遙。片片不隨流水去。歸根滿地落枝稍。


平田之下古南章。出箇尼師牙爪長。不惜當陽為點出。驀頭一棒絕商量。


和顏為眾特殷勤。因果分明絕點塵。但使此心常不昧。他年頭角自崢嶸。


單刀直入展雄威。剖破當人第一機。坐致太平無箇事。只教明月增光輝。


宰官身也比丘心。兩相雙垂護法城。物外經綸培種智。流芳千古播仁聲。


德善仁賢久植耕。老來天賜一麒麟。君看世上尊榮者。盡是從前福慧因。


泉開石壁水雲圖。弄影神駒是有無。竹舞斜風魚不餌。莫教明月墮冰壺。


善覺堂前一片地。莫教荒卻變桑田。掀翻時把靈苗種。果熟香飄不計年。


一葦傳來直指禪。單刀直入貴心堅。目前斬卻閒機境。驀地頓開火裏蓮。


聞君學道心真切。動靜勿忘這箇事。一念純清萬念休。一超直入如來地。


持齋念佛要殷勤。便是離塵出苦津。日用尋常莫棄捨。聲聲喚醒夢中人。


富貴聰明非偶得。還從那畔久栽培。現今受用無窮盡。大好從頭檢點來。


哮吼雲中煙外流。奔流倒挂玉龍浮。光涵秋色連天碧。亂撒珍珠未肯休。


玉骨雲埋帶雪芳。孤標耿耿占春光。山前昨夜通消息。時拂清香到艸堂。


老學逃禪天外天。誅茅縛蓋半松軒。苔深路滑無來客。肯把浮名播在先。


樂農人秉性純良。脈結迴龍卜吉塘。碧水有情能遞事。濁兮殃也總成祥。


獨立嵯峨勢插天。樵歌牧笛近雲邊。眾山一目如屏帳。幾片落霞共錦連。


柏子燈分雙桂來。綠蘿叢裡祖堂開。直教獅子長為吼。走破英靈幾艸鞋。


勢摩雲漢踞雄峰。頭角森森煙霧中。傳說當年沾國澤。龍崖種滿大夫松。


漩流洄伏遶山川。九曲名谿月一灣。波綠涵空疏影淡。藤華兩岸點苔斑。


畫閣凌空勢接天。雲霞縹緲雜爐煙。登臨可共天人語。俯視群巒只一拳。


雙雙雄踞一峰頭。臥雪眠霜盡日幽。牙爪通身輕不露。全機隱伏混春秋。


綠竹漪漪翠帶煙。虛心勁節勢摩天。投林金鳳長需蔭。浮世何如君獨賢。


綠陽峰下樂農村。淺水平田亦可耕。富庶如今通至化。絃歌不減武城聲。


春水漲平橋。波濤怒亦哮。珍重玉禪者。牢把浪中稍。


一片藍田玉。琢磨便圭璋。有時彰大用。汝器豈尋常。


入道有多門。單參者一著。直教漆桶穿。大似破灶墮。


道無男女相。殷勤貴向上。猛然省得來。聖凡不兩樣。


福從真實得。果向善心生。念佛心無退。飄然出化城。


真鏡似秋月。不磨光皎潔。照徹歲寒心。無得亦無說。


峰頂搆茅室。通身煙霧侵。偶來城市裏。只說白雲心。


何來行腳士。住錫白雲間。地僻無塵到。柴門靜不關。


風和花吐氣。日麗柳含煙。逸興東郊外。農夫畔在田。


欲拈拈不起。擬撥撥不開。壁上磨窗影。風生亦快哉。


碧潭徹骨冷。秋月重點景。試問山中人。幾曾來照影。


一念不生。萬念自灰。惟有者箇。放去收來。

