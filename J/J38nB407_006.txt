嘉興大藏經（新文豐版）數位版, No. B407 千山剩人禪師語錄


猊煙一縷匝人天，絕塞今朝敞法筵。纔欲拈槌催佛命，未曾開口濺狐涎。白狼日出冰將泮，玄菟春深艸已芋。慚愧西來正法眼，不知滅卻阿誰邊。


四十九年沒奈何，不堪重入葛藤窩。傾將一滴曹溪水，汎作千層遼海波。兩月以來全露醜，半言既出尚嫌多。從今拍板拋荒艸，穩臥龍沙任佛訶。


故人天上已經年，忽見牛車突塞煙。罪過太多增舊案，語言欲斷出新編。長江皓月應先寄，瘴海驚濤孰與傳？慚愧無端餘六萬，又隨洪範落朝鮮。


頭顱如雪淚如麻，稽首三千老釋迦。此日又添世上佛，明星亦是眼中沙。金剛一坐魔紛起，鹿苑初行路便差。不肖兒孫親看破，從今何用白牛車。


兩載掀殘老葛藤，海風習習浪層層。微塵剖出看如此，一字從來說未曾。半榻寒雲連曉磬，匝天斜雪罩孤燈。寶山入後仍空手，欲數他珍竟不能。


聞道中峰不上堂，小春初霽又逢場。何人獨立三門雪，有淚難拈一瓣香。古鏡乍懸邊月冷，太阿欲破塞雲荒。猊煙未盡名言絕，片石凄凄空斷腸。


天山雪後大鐘鳴，此事那容口舌爭？千聖盡從棒下死，一陽初向座中生。綺筵欲散重添爵，戰鼓將收數舉兵。拂袖便歸遲八刻，更於何處覓王程？


學道何妨膽氣粗，粗中卻自不模糊。傳來獨喜新州老，放下真憐廣額屠。經卷拋殘酣野寢，棋枰敲碎發狂呼。世間那得寒灰佛，面色無慚即丈夫。


不向枯株學坐禪，生涯只在钁頭邊。豆花香處雲偏濕，瓜葉蠻時月更鮮。又路泥深休縱步，短窗風靜好安眠。何須更話西來事，雀上高枝噪暮天。


煙水瀰漫欲遍參，艸鞋緊峭杖橫擔。別峰只在盧龍塞，翻笑南詢五十三。


誰從烈燄種芙蓉，冰作肝腸鐵作胸。兒女團圞良不惡，卻來荒寺過殘冬。


堅冰漸解柳初黃，鈍斧誰將闢巨荒。但任疏狂留本色，不妨粗糲是家常。千群龍象歸華表，萬里風沙建寶坊。幾向棒頭明正眼，混同依舊浩茫茫。


曾向金剛窟裡回，芒鞋盡帶劫餘灰。王侯共備香花供，龍象爭傳衣缽來。自有模型留磧雪，仍將消息問村梅。從今擊碎玻璃盞，滿目青山即五臺。


個事還須是個人，一回相見一回新。好將鐵帚隨身去，掃盡長邊萬里塵。


刀耕火種幾經年，鼻孔遭人暗裏穿。拽斷草繩何處去，依然只在钁頭邊。


賣盡袈裟未是貧，桃花歷亂不勝春。百城煙水茫茫地，願作長松拂塞塵。


百轉蓮經志自雄，幾年獨占最高峰。從今不食爺田飯，始信窮兒徹底窮。


身在山中不見山，遠隨虎跡度松灣。埜橋斷處嵐煙盡，依舊泉流白石間。


漚生漚滅從來假，到底何曾有一真。踏著上頭關捩子，方知佛祖盡瞞人。


閒雲飄盡爾還留，萬里長江一葉舟。風靜波停山月小，碧天如洗夜悠悠。


幾度逢人口嬾開，終年寂守冷山隈。白雲坐斷春風至，石上靈根帶雪栽。


此事如何可別求，寸波纔動拍天浮。狂心歇得元無事，渴飲饑餐卻自繇。


蕭條無奈晚風侵，盡日攢眉對遠林。直待枝條摧落盡，好扶明月上孤岑。


兩載辛勤不奈何，擬心求佛蚤成魔。門前流水依然在，笑指群鷗泛綠波。


明得空時卻不空，青山突兀半窗中。春風過後何人見，無數遊蜂逐落紅。


海水難將戽斗量，龍宮搜盡苦茫茫。不如空手還山去，六月松風透骨涼。


見面依然別後思，滿簾風雨亂飄絲。山前石女生兒後，好寫鸞箋報我知。


費盡平生亦枉圖，板房伸腳夢模糊。利他自利渾閒事，諸佛繇來不丈夫。


佛祖繇來是病源，貪他一粒便難痊。要知病裏生涯足，藥褁床頭鼠嚙殘。


孤留石塔鎮千山，想見當年冰雪顏。身後能來天子詔，更無一語落人間。


平旦寅，強起依然戀草茵。抖擻多年爛布衲，黃煙一口頗精神。將帽整，把腰伸，莫笑儂家骨相貧。雖然不是描金櫃，門外堆堆白似銀。


日出卯，膏粱米飯連湯攪。鹽晝豆豉久拋離，兩個缽頭撐肚飽。口嗟吁，心懊惱，且解褲頭尋虱搔。見人禮貌沒些些，真個充軍蠻長老。


食時辰，茶水何曾得入唇？三官廟裡頻頻走，兩個黃冠卻可親。閒嬉笑，妄談論，開口不顧時人嗔。有日閻羅來算賬，耕牛犁舌苦沉淪。


禺中已，世間似我呆無比。輕裘肥馬看他人，兩袖毿沒羞恥。枉剃頭，稱衲子，笙管綾羅都不理。盡言寫疏好分錢，又愁錯寫教賠紙。


日南午，齋堂板響群僧聚。紛紛大醬蘸生茄，幾日不曾沾豆腐。莫嫌三，休道五，挑水燒鍋無限苦。自家功行沒些些，他日作驢填債主。


日迭未，嘗盡千般甘苦味。不求世利不求名，剩得些兒舊習氣。炒麵筋，煮白米，檀越相邀心便喜。一字空言也不諳，合掌低頭謝信施。


晡時申，又聽堂中打鼓頻。菩提珠子多年別，佛號依稀記未真。不求果，不求因，天下頑皮第一人。若使韋馱能見過，立時敲斷腳跟筋。


日入酉，獨坐無言空自醜。削髮離家十一年，生世已經三十九。不念經，不持咒，一句彌陀難到口。世人盡學怎般修，地獄三途鎮長有。


黃昏戌，冷冷尋思事非一。前年夾棍去年牢，萬種欺凌憑獄卒。皮已穿，骨也出，放汝殘生來念佛。誰知到此一年餘，依然忘卻波羅蜜。


人定亥，爛綿布被連頭蓋。有時一覺到天明，有時反覆渾無奈。枕頭高，帽子大，佛意祖意全不會。唯有保安與報恩，兩處未完口業債。


半夜子，忽憶家鄉萬餘里。華首堂頭久不聞，兄弟叔姪何棲止？細思量，今已矣，千古罪人身便是。當初只道好修行，誰料修行到如此。


雞鳴丑，夢裡忽聞鐘大扣。探頭被外冷如冰，急迭縮腳還縮手。磬又鳴，魚又吼，大家齊念楞嚴咒。何曾見這嬾阿師，不是變蛇定變狗。


山川奇秀，蔚為異人。意氣雲蒸，公族振振。儒門澹薄，歸復能仁。溯洞水源，沛流潺湲。出華首嗣，為博山孫。如溈之嚴，吾師有言。慧寂者誰，實難為昆。嗟大樹叢，宜蔭南宗。天龍等視，匪法運窮。愍彼遐方，啟拓關東。彼土惇直，惟經與律。拄杖撥開，別傳甫及。七住道場，萬指林立。天資雄邁，波瀾澎湃。上下左右，不知其在。巍巍堂堂，曷云誰至。杲日方中，忽然西逝。道俗涕潺，湧塔千山。為存為歿，松鳴珊珊。朔方少室，今古斯一。

西竺自嫌書太麤， 香至之兒口傳無。
常恐破顏花在手， 無與神州五丈夫。
嵩陽膝雪披屈絢， 能者遂取摩尼珠。 空階不拾石頭出，
二支五派各分途。 誰從雲路歸曹洞， 請看明月鷺鷥圖。
話到博山三十代， 菩提樹綠一千株。 南海陸開寶掌，
三歲登樓歎蜘蛛。 磨刀自下娘生髮， 騎牛無語入匡廬。
靜看世界悲才子， 密引雙龍入紫盂。 一龍順行一龍逆，
飛劈虛空墮上都。 一朝洞家法幢起， 插向萬年冰天裏。
彩日輪飛樓閣紫， 正照華師弟二子。
如大火聚尺有咫， 一眾頭燃那撐抵。 窗外雪花燈前蕊，
九十六轉問殺爾。 漫發木魚鑽故紙， 吹毛有口野干死。
悄向聲聞鳴一指， 甘露門開舌盡舐。 撫琴作舞今已矣，
閒為謫官說歷履。 曾詠蓼莪吟蘭芷， 敢牴素王忠孝理。
讀破二十一部史， 誰居精華誰居秕？ 升堂有路平於砥，
吾徒努力雪行止。 蹕峰雲鎖玉為几， 鴨綠環流清見底。
薥米無雙天下美， 坐齋香飯精如此。
鶴林忽白垂一趾， 瓔珞峰西肉身是。 當年相好誰能似，
金繩界處儼慈氏。 于今有塔直如矢， 萬峰朝拱一峰倚。
晝夜松濤灌左耳， 大覺千齡護　帝里。 四天垂青抱百雉，
洞宗之傳又此始。


