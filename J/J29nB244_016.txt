嘉興大藏經（新文豐版）數位版, No. B244 三山來禪師語錄


肩負布袋腳穿草履鼓腹袒胸張牙露齒逢人但乞一文錢鐵石肝腸臭如屎已而已而可止則止不知爾笑何人其實有人笑爾


吾師慶忠沒箇神通橫身是口喚雨呼風拈白棒開人天之正眼用舌頭闢末世之邪宗有照有用天青月皎為縱為奪電掣雷轟隨覿體而相見實對面以難逢吾師大段良如此兒孫供養則不同何不同喝一喝


西母之桃兮九千年而一熟東海之竹兮變滄桑而一籌彼尚有曆數之可紀此則非歲月之能求清音籟發翠色光浮是以仰栽培於造化而植榦於林丘


友梅友竹如虯如龍珠垂帶露操響吟風歷春秋而不老計年歲於何窮松松人稱爾為十八公吾以比夫耆耇之山翁


你見人笑人見你笑人笑你如癡如醉如狂你笑人有權有實有要且道要底甚麼乃伸手喚云乞我一文錢


千佛樓頭萬象空憑高一望興何窮眼中不覺低城市但看蒼煙化作龍


翠閣亭亭秀水隈千尊座列寶花臺簷高放得斜陽入不待莊嚴笑欲開


叢菊誰將墨染成筆花綻處細煙輕莫嫌紙上無顏色不逐風狂帶露傾


世路從來踏不齊鋤開雲霧沒高低一條驀直長安道看得分明是舊蹊


大椿八百蟠桃三千何如此物永矣忘年盤根於地吸露於天蒼蒼秀色鬱鬱奇顏用以寫韻石無生之面而作有生看


銀河夜半斗星懸玉彈輕拋漾碧天清磬一聲人睡起齊看東白映眉端


鐘聲靜夜入樓頭陣陣頻敲撞客愁欲唱無生曲一調不知那個是同儔


長空新月掛銀弧幾點疏鐘晚氣孤客夜不堪愁睡穩經霜可是自鳴無


何為葵兮何為石石之白兮葵之赤赤心一片喜朝陽白石磷磷若干尺是夢非夢夢何來葵花先自夢中開此心不變身可變依稀又作補天才一石江頭為砫礎堅貞之節向誰語風濤浪裡出頭來惟有葵心直自許君不見彌勒門至今存一回夢到見慈尊無生面目依然在大地山河一口吞


謂非如愚意致清孤謂是如愚手胡為乎磐石一箇梅花一株翹足而坐倚樹而扶偉哉面貌美矣髭鬚一見而知為陳君行樂之圖


蒼蒼樹古綠綠苔鮮花間石上綽爾少年手握如意案列簡篇可與學可與立可與權


瞻禮玅相玅相難形編經作服滿服皆經非紅非白非紫非青莊嚴極其精緻畫工通乎神靈虛空為座軸為屏令人懽喜讚嘆而宛涉乎滄溟


古木森森枝亂斜夕陽落盡噪栖鴉風霜夜宿知何處想是叢林別有家


雲澹天低晚樹清寒鴉幾箇對人鳴愁衷無奈連宵坐又聽蛩聲度五更


好把青燈向晚挑更深無火豎寒毛呼童添得爐中炭儘著冬霜盡夜鏖


傳燈讀罷又吟詩正是更敲四鼓時一覺和衣鼾睡穩床頭明月為誰移


高峰別去已經年及到南湖又一天剛整絲綸纔下釣慈恩依舊暗中牽


事死曾聞如事生當初悔不奉師行雲山未斷腸先斷隔斷雲山夢亦驚


豈為離師學賣乖千觔檐子屬吾儕吾師面目今猶在肯把吾師受活埋


慈命而今不可辜何妨到處建浮屠風濤萬里巴江上一介能將有也無

