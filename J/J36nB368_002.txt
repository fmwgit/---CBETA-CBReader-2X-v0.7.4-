嘉興大藏經（新文豐版）數位版, No. B368 天台通玄寺獨朗禪師語錄


急急參尋莫待遲登山涉水路崎嶇何時得箇真消息好下稜層鐵面皮


出門舉步便生疑腳影些些儼似伊料想此回無別走只在前頭也未知


踏遍溪山始獲焉舊情頑烈自堪憐一聲呼喚抬頭覷面目從前竟宛然


已把芒繩摸鼻穿山童今喜得安然祖翁田地荒蕪久犁耙從頭又上肩


雨散雲收山更青春光明媚樂閒情牛兒不犯人苗稼一任東西兩岸行


春山疊疊暮雲籠鐵笛聲傳出嶺東脊上橫眠忘顧盻樂然歸去自匆匆


一座青山一個儂無牛得看獨從容月明林下忘懷處撫掌高歌樂事濃


人牛不見杳無蹤彼此渾忘徹底空剩有天真常顯露春來花發茂叢叢


現成公案不須疑觸處全彰最上機鼻孔昂藏吞世界眉毛卓朔覆須彌


花街柳巷全身入酒肆魚行絕覆藏帶水拖泥渾不顧了然一片赤心腸


坐斷空王命根顯露通身手眼氈拍彈唱巴欹新腔別調高演藏不得兮八面玲瓏巧安排兮阿誰舒展衲僧捉敗幾多般半抬半捺惟爾闡


碧眼胡僧弄假成真九年面壁誑謔世人梁皇不識疑到如今寶志舌利道是觀音笑倒大唐國裏禪客難免殃及兒孫


真癡漢沒來由象王自在信步遨遊降伏不循奮迅吼善射解把末稍頭


者個老漢髮白面紅生緣宜興滅禹門宗金粟分化黃檗道通玄峰圓寂窣堵天童慣拈白棒殺活縱橫杲日霹靂佛祖不容雖然兒孫大地個個忤逆成風慚愧日孫多口圖出與麼形容且道是誰原來吾祖密師翁


燕都露出驢蹄銅棺踢翻觔斗大唐幾坐道場殺活難容佛祖誰識獨坐當軒且勘龍蛇奔走咄師翁默默難張口


稽首慈容眉紺鬍赤與麼神光聖凡莫測自西蜀來主茲法席十二座中末後最一坐斷太白雄峰玲瓏埣堵常寂傳嗣五十金猊生吾四十之一朝夕覿面恨轉深夢寐相逢恣荊棘山華簪滿破磁瓶雞香恰好熏師鼻


者漢面冷似鐵情空若月生緣郎川宛陵枝葉海口朱唇默然無說卷髮師頭恬靜如橛具金剛眼轉物作則且道阿誰獨朗禿賊


金剛赤眼者箇賊象王獅子是同儔手拈白棒殺活自由打失於通玄峰頂喪命在太白山頭時看雲霧暖閒聽水東流鐵脊不妨今坐斷已逢半百茂春秋


描既不成畫亦何就個是阿誰我亦不識于望闍黎請歸楚國一任天下人取則


清關橋別念餘春笑指相看兩鬢新踏斷故鄉塵世冷到來仍復驗疏親樓臺煙雨爭桃艷殿角熏風遶法身鬧市頭開生藥舖蒿枝橫撥幾多人


翛然物外靜舒懷撥盡塵氛見雅裁世路成灰通正眼真機脫穎絕良媒隨時遣興騷莊趣即景題詩李杜才蹤跡繩陽堪彷彿一回相見一徘徊


葉落梧桐玉露肥沖霄靈翮夜知歸蒼龍秪解傾湫岳睡虎何當省是非岸幘雲幢欽仰止法堂猊座幸瞻依亭亭獨立驚鴻鵠月上千峰啟翠微


半生幻寄物華新此日登樓思故人鳥息綠陰驚莫定花舒紫陌慮長淪陽春漫唱巴州調白雪慚賡下里身箕踞那能循世諦抬眸始覺日西沉


嗟今吾道更難行握手何堪辨濁清打雨敲風君著便挐雲喝月我緣生象龍蹴踏無多子桑海升沉有變更不會諸方禪五味唯將露地白牛烹


萬年峰峻應機先勢逼穹窿傍海邊風素自堪延歲月樓空猶愛接霞煙野梅數樹含春笑修竹千竿帶雨妍此境若非予獨賞東君辛苦向誰傳


三界為牢夜不收昂藏獨立幾千秋生成玉轡誰能勒自就雕鞍孰解蹂雲影細鋪泥錦障雨絲微濕汗珠流驊騮空具追風力難及痴憨占上頭


潺潺雪瀑響如輪槁木連雲一問津可是橫身為物則翻疑垂手應真人驚心躡足搴裳度絕侶飛笻帶月巡打濕袈裟渾不惜苔痕踏破去來頻


山城一帶見仙標四野流霞伴寂寥宿火未寒留鶴夢丹爐尚煖泛雲瓢赤砂亂點青山面煦日光生渤海潮匹似絳羅籠遠岫脫然身世有王喬


萬丈高高華頂山白雲飛去復飛還從龍下界鋪千頃帶雨孤峰鎖半間舒卷平明天共曉棲遲永夜月相開翛然雖是雲閑極不道老僧心更閒


薄暮微陽照古松晴光掩映入寒空影隨花發山容媚色借霜催木葉紅野叟憑欄斜點筆林翁抱膝快吟風秋原蕭寺鐘初動燈火交熒接梵宮


欹枕憨眠擁翠蘿支笻偶亦探仙阿春遊倦倚溪邊石曉發幽尋水際窩老樹猿啼驚鶴夢蒼山鳥語和樵歌桃源數里煙花熳晨肇淹留勝跡多


層臺窈窕勢凌霄清夜堪眠近雀橋明月露華空翠滴步虛仙韻暗飄颻別峰境界殊難並此地風光總見超謾道騎牛翁不在玻璃時舉驀相招


參罷潛昭隱靈巖心境空染山楓葉赤映水蓼花紅好音歌野鳥古調響秋蛩輕劈乾坤眼翛然迥異同


寄跡煙霞外飛舸渡荻河到門呈古意把臂頌玄歌隔岸人煙少比鄰鳥道多覺弘名幻翳掩面笑南柯


長臥巖前石寥寥誰見尋時來新鳥語忽到故人吟弁嶺樵歌杳苕溪樹影深此中多逸興攜手向高岑


草堂久冷碧苔肥寂寞禪關誰扣機拈起一莖能委悉通方幽鳥共相依


青藤密鎖晉遺碑興廢無恆自有時龍象不辭輕蹴踏宗風重振定相期


故里觀光若改顏兒童霜鬢笑當年醫王彼此靈山囑濟世冰壺別有天


相偕雲水踐千峰欲探寒岩翠靄中扣問應真何所事報言四果洞堪容


磨礱古鏡納閒雲當鑑寒蟾二水分寶劍是誰揮破後圓明處處盡知君


六牙奮迅妙高峰撩住虛空稱獨雄回首千峰欽拜伏湖光射日映山紅


聖公摹得壽山書耀後光前學有餘積慶淳風松拂韻翛然清況一如如


竹友霜情雪作宮青山不計幾逢冬堅持潔白忠心赤野鶴飛來韻古風


康僧禮出紫金光基上無蹤難隱藏靈鷲親宣無別囑惟將舍利福諸方


閒步溪沙戲海鷗飛鵬垂翼拂山頭嘯看盡作瀟湘伴半落沙灘半駐洲


遠塵百里步雲窩探取深山雲幾多梅峰惟有花欺雪又聽松濤竭愛河


渡江吳地好生涯潛步秋林玩晚霞游客到門無所供玻璃盞內注蒿茶


披雲撥霧訊玄峰歇息塵緣已事融為伴寒山新澗水逢春放目玩華容


得得夕陽策杖藜浴湖楓葉點詩題神清猶下陳蕃榻靜聽溪聲雜鳥啼


得箇瞎驢真種草曾經踏斷祖師關縱橫殺活全機用手握吹毛豈等閒


栴檀林內無異木獅子窟中有金猊余今放汝出群去爪牙鋒利過師眉


新幽瓢深谷藏春枝含笑燭奇光東風換得桃符信野衲圍爐勝畫堂


六根纔染亂絲麻門外何堪更覓車暫把高峰關一掩缽盂兩度賴誰家


牧斷煙霞稱意遊清香嫩蕊卻相投一回入草將繩拽驀鼻牽來者一頭


隆學參來本分禪缽盂無底口吞天袈裟零落誰縫綻持向維摩了夙緣


雨洗赤城石磴滑捫蘿深處強躋攀上方知有凌雲客分付山童莫掩關


兀坐山椒雨足斜何曾飛出別人家自憐老衲閒無賴洗手簷前弄雨花


素愛孤峰長綠蘿清風輕送白雲多老僧受用甘如是掛錫高流淡奈何


萬仞峰頭六月霜衲僧赤骨自甘當鶉衣歲暮寒山臥須索花棉被一床


精窮釋子赤條條要掛三衣表佛標同體高人忻出手一絲萬縷福根苗


提起話頭渾似鐵咬著全然沒交涉縱橫嚼破鐵崑崙拈箇秤錘劈面楔


月臨千澗水無痕風洗孤峰上幾層動靜莫教空寂守放開輕嘯數聲吟


吞盡江南山海境踢翻吳越梵王城頻施地藏鄉關鑰倒捋虎鬚慕俊英


生緣識得放憨歌豎起空拳意若何當下了然渠是我倒騎白鶴和巴歌


捏聚空生四大成解開不值半分文明知幻化無常物究竟歸元識本人


未到通玄頂先意問平田誰知正法眼滅卻瞎驢邊


雖然汝不會彷彿嶺南能碓嘴花開日風幡話始行


居士無別業坐石看青松指點雲歸岫蓮臺訊遠公


行深自藏密扶桑旭日曉爍破太虛空無始生死了


通玄峰頂不是人間心外無法滿目青山德韶斯語流布人寰密祖閒出眾山崒嵂剪棘芟荊營經据拮金粟花香通玄果實回首七夕四山變易枚卜三番先師繼席克振綱宗嘉聲奕奕慈祥愷悌溫厚謙恭遐邇尚德衲子趨風應請東塔其道益隆傳之威鳳繼之獰龍末年有嗣獨朗日公奇哉男子偉哉丈夫生而穎異長與俠符胸藏六藝氣欲吞吳受具閩宗究心太白得窺一班便解反擲飛錫姚江藏蹤斂跡闡揚積慶師名赫赫一遇先師鼎新易格毒鼓聲聞破家散宅受囑天童繼住玄峰逢魔即掃遇佛寧容壁立萬仞孰敢攖鋒上無攀仰下絕己躬自甘枯淡懶去迎逢日沒日沒四大歸空湘南潭北全體於中嗣法六人以鳳以麟如燈續焰如火繼薪

