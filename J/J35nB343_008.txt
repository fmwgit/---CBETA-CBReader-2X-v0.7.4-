嘉興大藏經（新文豐版）數位版, No. B343 廣福山勝覺寺密印禪師語錄


靜夜鐘聲徹四鄰擬心相聽已乖真時人欲證三摩地休向耳邊認識神


萬古明星燦碧天原從雪嶺至今傳如何不合瞿曇意瞬目揚眉落見邊


綏靖華夷意若何太平時境息干戈不勞定國平天下現位王登埜老歌


眉間現有白毫光出格男兒豈傍牆一色山川俱道眼分輝艸木盡文章


蜂蠅交舞共窗遊紙上尋光豈出頭忽遇其人輕撦破百千玅用一時酬


無影山前竟未深何須著意遠推尋三禪風卷原非動越出春秋更古今


等閒覷破鏡中花彈指圓成共一家此際若隨名相轉真金依舊混泥沙


癡心戀著艸頭霜夢裏登臺作戲場大夜翻身一覺醒天明便是普光堂


欲避難逃景在先日光朝與水光連只須看破其中影始信前潭非是天


不立峰頭別有程雲巒海島任佗行一朝拄杖成龍去遇旱為霖濟有情


禾苗卉木枯森森一動天心便轉陰甘雨悠悠然未降雲鋪五嶽半天沉


晴空朗朗正青天風卷殘雲點不連萬戶千門澄似水杜鵑啼在月明前

