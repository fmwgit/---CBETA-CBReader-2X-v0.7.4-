嘉興大藏經（新文豐版）數位版, No. B392 寒松操禪師語錄


臨流傑閣自天題半展丹青與日齊不向家園供嘯傲惟同雲月老山谿


客去留亭想鐵公竹窗似立畫圖中年來筆下無窮思盡付山前一笛風


簇簇雲留洞口春殘碁半局且陶真山花野鳥情無盡何必桃源去問津


虹枕蒼波勢欲飛水聲西下浣苔衣花開兩岸搖紅影鎖住春光不放歸


軒前山色滿闌干軒裏清光照影寒相識只餘山與來同客細盤桓


露染紅英出短牆迎秋又欲占秋光窗開十二煙霞徑別是人間天一方


半山半水半村居野色空濛霧捲舒閉戶不聞塵世事消閒且閱古人書


窗懸一榻早安排茅屋交遊柱石才道是鳳凰棲隱處好教明月入山來


方伯欣栽冷澹神繞樓花放淨無塵不勞寒策孤山蹇自有香飄滿室春


青山江干第一峰劈開半壁勢重重雲來拜石橫難度倒臥長松欲化龍


林幽複道亂雲飛石子高低繞翠微採藥厙公隨月轉清歌一曲踏香歸


書藏年遠待誰還雨老蒼苔點石斑分付山靈深寶惜莫將一字落人間


山前客到想高流剩得清輝月一鉤為問當年誰覽德知心只有鳳來遊


一爐沉水一張琴留跡空山歲月深滿塢松風鳴舊曲卻無鍾子孰知音


一片巉巖臥碧谿水痕濃澹浪高低苔深不見林鴻跡時有沙鷗月下棲


谿老幽情古渡邊誰將素練浴胎仙潮來兩岸雲千片猶報風流勝昔年


曲徑深存五柳風小橋斜架石玲瓏不應輕放閒名出盡把棲心覓鄭公


高風陸子露華清藏寶誰留去後名過客欲詢棲隱事枝頭啼鳥一聲聲


山水多年皆舊識文章六代起東南徵車不與辭庭外門掩春風共笑談


多年玉麈寂雲屏尚有人來訪二青踏遍殘霞何處問關關啼鳥悟空靈


上方瀟灑報平安一徑扶疏列萬竿山靜竹風涼似水老僧六月尚餘寒


藤花壓水滯輕舠剩有谿眠一徑高人在畫圖行欲盡不知身已醉谿桃


日出先蒸谷口霞光搖殿角半窗斜客來獨把琅玕拍一簇金流滿地沙


庵居谿畔似山農愛打棲頭日午鐘不問人間天早晚聲聲帶翠落危峰


一閣高懸碧漢閒霞光滿貯醉人顏重重門掩重重水面面窗開面面山


雲水鄉沾彭澤居臨流洗墨繞遊魚橋邊活計三株柳石上生涯一卷書


深入長廊曲徑幽交加冷豔壓羅浮書邊一枕春風老疑是和身臥雪舟


一室深幽抱石蹊道人多半借雲棲有時直向東山去那許尋芳信杖藜


巖高金闕白雲封別是蓬萊訪舊蹤為惜下方清夜永一聲夢破五更鐘


霞迴斷靄影初沉風響仙巖雜梵吟不必滿山舖碎錦直教遍地是黃金


玲瓏三尺老山根傳是雷開冷石垣不信丹成仙去後誰遺海眼貯乾坤


澂潭另是一江河每對澂潭發浩歌人月雙融寒不溼水天一色淨無波


鶴去峰前曲徑幽仙蹤多為白雲留白雲也道仙蹤好一枕青山萬壑秋


誰識深山表義碑芳流千古賑時饑斯文寄與煙霞道日日飛來護莫遺


空明一寶巧成紋綠樹參差散遠芬徑外似聞雞犬吠仙人知有臥深雲


山川夢老錦千堆風月猶餘土一抔艸色似知憐故舊年年帶雨上高臺


石罅流來色愈鮮甘澂不讓漢宮泉誰將靈液移於此放出東山一線天


攜杖搜奇入翠巒雲根早得附金蘭乘閒共坐谿邊月彷彿論交話歲寒


天開瑞靄繞層阿三秀光含紫氣多春到巖前花滿地猶驚人唱採芝歌


水鏡深沉照玉顏花光一色繞池閒含情似欲人同語擬是瓊仙月下還


閬苑仙人笑語溫白雲一榻臥黃昏年來想是飛昇去枕簟猶餘石上痕


窗開曲岸抱清谿雲作珠簾捲戶西視艸不須人秉燭一亭明月代青藜


高疊空濛映遠岑天將時雨便成陰悠悠不欲從龍去道是無心似有心


風摩斷碣倚雲隈自分冰心老不灰素節若非堅白玉清名誰肯勒蒼苔


興老林泉白髮新滿堂秋色一閒人賓朋揖別香山後尚有黃花作四鄰


玉屏山隔水西疇勢展蒼龍枕碧流無那題橋人去後至今華月鎖谿頭


丹巖一帶淨如春目斷雲霞憶古人誰解登高生隱思不隨青夢走紅塵


艸眠赤鹿幾榮枯鳴入斜陽半有無想是尋芝回嶺去石邊遺跡月同孤


一灣流水小橋過煙柳人家枕綠坡啼鳥聲聲渾似昨聽來疑有客吟哦


煙堆怪石翠森森蘭若初開玉樹深青磬敲殘幽夢冷梵音原是舊書音


潮回浦口浪初移白鷺隨風展釣絲每欲尋珠來水面輕帆一片逐雲馳


玄圃光華冠世雄亭留石上正思公知心端是雲間鶴又自巡簷唳曉風


不羨功名不羨仙杯斟竹葉飲青天笑看醉裏山河小一枕清風抱月眠


寒深玉骨暗飄香疏影平鋪傲眾芳寄語青山嘗作主莫教空老白雲鄉


縹緲層巒嬾不飛散成波浪奪天機風來陣陣吹難斷似待蛟龍雨未歸


秋入山城影欲然驚人滿眼醉風煙不知霜老樹中樹惟見雲酣天外天


空臨一嶂碧雲涵似有苔錢障瘦巖我欲乘閒來拾翠侵人寒色手慵芟


山分素練小亭西燕尾雙承石浪低玉漱雲根寒枕枕誰遺琴瑟一清谿


為憐斷碣半山斜石蘚年年點落花有客頻來敲不去只留名字老煙霞


練入深雲洗嶽嵐擬將新月釣寒潭源流欲問來何處自有漁人為指南


樹樹花開不自刪瓊林幻出老禪關一聲鐘落山光曉贏得清風滿袖還


深開畫棟列英豪名節雙懸日月高血灑不妨山亦醉猶存松柏見貞操


竹裏仙居翠欲分風敲石戶掩山雲當年獨唱清平調漫散天香處處聞


傳說飛騰風雨遊雙谿深鎖石門幽山靈昨報重歸壑滿洞閒雲澹不收


英譽曾魁翰墨場滿軒詞賦頌聯芳名高山斗千秋重茅屋還存俎豆香


壟上花開連理枝四圍春色護穹碑高人去後憑誰弔日落空山鳥語悲


森森臺畔立雙松待鶴心堅不受封幾度春秋無異色影搖千尺看飛龍


臨虛峭似筍抽條風雨揩磨渾不凋只道近天剛尺五那知身已在雲霄


石出靈源照眼明悠悠浮玉映山城落花不與春流去深浸寒光轉二更


干將亭下隱孤巒付與春風帶露看冷焰不隨天地老清光直射斗牛寒


石坐群仙列紫苔想從渡海入山來松醪共飲三更月一曲清歌跨鶴回


誰剖珠函挂碧層煙光欲露翠猶凝曉來池上分清影半屬驪龍半屬僧


高崖花落蘚紛紛峻峭何妨宿斷雲顧影不嫌山寂寞疏鐘猶帶扣斜曛


春入朱欄夢眼醒笑談面面海山青簾前一樹山梧好時有清聲到耳聽


貞風如昨想青袍處士文章價並高月照華堂憐影瘦偏宜擊缽助詩豪


曾聞聚石講山頭伏虎還應似狎鷗何日好風生穴外一聲長嘯滿林秋


菱葉菱花傍水開倒牽山色浸樓臺一聲款乃微風起滿櫂清歌兩岸來


楊柳橋邊楊柳風楊花點破碧玲瓏不辭帆落谿風裏只看人梯水鏡中


閒情老作百花場山水隨緣乞卉忙信手攜來培一徑春風猶在四鄰香


生芻空谷惜幽閒時對清流見素顏皎皎情懷君莫問遐心一片付潺湲


夜光如水涌無聲最喜登臺照影清乍見只疑山雪曉細看又道海潮生


紫藤百尺走龍蛇影動還驚艸字斜兩岸人家如畫裏蒙茸一徑倒懸花


湖繞欄干野色侵幽虛滿貯水雲深偶來獨坐消閒日只有沙鷗識此心


山家樓閣繞煙蘿遠接嵐光挹翠多昨日東風吹雨後窗前又見碧雲過


曲曲清流繞萬松山重重又水重重鳳凰何處棲梧館只在雲間第一峰


攬德坡邊積翠濃厙公採藥破苔封一聲遠嘯閒亭外滿徑晴雲鎖二峰


蹊分雙嶺水淙淙月隱東西破曉鐘好向靜軒軒裏問佘山誰為號三峰


羽化丹丘樹化龍雲生洞口艸生茸遊人是處尋廬隱那識茅廬隱四峰


薛子情留谷口逢千林歸隱一枝笻夜來吟罷離高閣猶自梯雲上五峰


山老平原舊日容鶴聲不返去何從朱弦彈冷琴齋月尚有餘音響六峰


二俊風流錦繡胸春光一片澹溶溶誰將白雪堂前和留得高人在七峰


石壁雲開挹翠慵當窗晴景抱遺蹤金篩竹影樓頭日返照澂湖浸八峰


一著先爭巧合縱青山列局自天鎔閒敲奕圃燈花落餘響悠悠散九峰


九山山以鳳為先覽德雲閒不計年山得鳳鳴君子董鳳因山顯昔人賢非關靈彩殊群族端是文華壓眾巔燕雀不須頻侍候等閒相伴有林泉


深谷人傳姓字芳煙霞採遍信行藏不聞荒艸埋丹灶惟見寒雲鎖亢桑洞口樵歸風凜冽巖頭仙去月微芒近來黃石無消息剩有蒼松對夕陽


樹色空濛入漢侵樵歌聲裏雜漁音兩山煙雨徵君畫一徑松楸戰士心芳艸巖生啼鳥過秋風門掩落花深東西多有貞觀寺莫向祗園覓上林


苔封畫棟半陰晴對檻風篁巧奏笙青鳥來時千嶂曉紫泥去後五雲生屏開繡壁飛花柳鏡展明湖語燕鶯盡道桃源多勝賞爭如僊壑爽幽情


不見真君禮斗壇惟餘梅竹冷香攢蓮池月出疑垂釣芝嶺星懸似煉丹春老玉屏青不斷秋深金剎夜猶寒空山火棗年常有問是何人得解餐


杉徑依稀舊日村煙消轉覺鳥聲喧攜來鐵甲衣邊血寫出丹霞嶺上魂夜雨已憐猿鶴唳青山未老姓名存平原不是無知識那得清風守故園


高賢一去思依依滿塢濤聲展化機路僻從教頑石變巖深不道故人稀謾憐客夢餘京洛別有鄉心見翠微簇簇雲林知幾換風流今已屬元暉


房星曾說產洼湄降作無情骨更奇剩得一身和露宿胡為千里帶雲馳蹄邊艸色消閒日勒下山光浴半池更有干將金氣在夜深猶共吼坤維


松門石室靄煙中徑入松門窈窕通不有才華推二俊安留劍氣倚長空文章老去連朝雨俎豆新來拓晚風欲問玉光亭畔月讀書今得幾人同


誰將巨石結巖阿閒叩聲聲靜裏過磊落無心驚翡翠虛明有勢抱煙蘿身環流水知音少路接空山答響多不必桐魚頻搏拊天然仙鼓協笙歌


嵯峨徑入茂林繁石上猶餘屐齒痕曾帶朝霞來傑閣得看赤壁繞清源山如識我情還切鳥似留人語更溫既曰廿三何廿四雲閒又道辨峰存


山藤踏遍巒江沚第一奇觀稱松水峰峰屏列泖如環造物峻深雅無比予每遨遊蒼翠中呼仙呼釋問主翁盡道不知何者是歸來滿袖貯清風今晤九峰欣有主瀟灑嬾與塵作伍慕道多年輕利名機耶雲耶非其數時或同歌何有鄉左佘右厙相和長時或同歌廣莫野高踏鳳凰跨天馬詞場墨陣排無讓唯善鐵崖呼欲上九峰煙接眾峰煙泖湖浪接澱湖浪天生奇境何磷磷一日十登不厭頻我愛青山藏我拙青山愛主得其人寄語探幽俠劍客風光莫並韶光擲好生擊碎利名關來到九峰賡白雪

