嘉興大藏經（新文豐版）數位版, No. B180 天童弘覺忞禪師北遊集

弘覺忞禪師北遊集卷第五


曾聞護國頌仁王，何幸勉勉見我皇？論道至忘天子貴，平拈公案細商量。


嚴陵加足不稱臣，光武包荒為故人，喝下疏僧承顧笑，千秋法社詠皇仁。


豁達雅方漢祖雄，御人以禮法堯躬，鉤章擬欲歌明德，浩浩如天歎莫窮。


孔顏樂處意何長？自得吾真萬慮忘，一箇閒身天地內，半瓢風月枕肱旁。階前秋艸橫千古，眉底青眸貫百王，春雨乍滋霜又落，笑看人世電飛光。


一幅吳綾御墨鮮，半含秋水半春煙，崩騰瀑布疑匡阜，澹遠村墟似輞川。寵賚固非龍惱缽，手遺全勝始豐田，名山歸奉天龍護，佳話應知百祀傳。


異世奚殷聖主虔，道兮師大德師全，空生寫就趺巖石，瑞相摹成下二天。彷聽雷音宣寶座，儼驚法雨灑當前，通身兩處分朝野，不盡真燈耀帝乾。


微言師亦遠，睿智獨明真，既發終宵歎，旋教曠典新。琅函光吐月，玉軸曉生春，大義昭星日，昏衢息夜燐。


名山希寵錫，聖主尚勞謙，兩字從高揭，諸顏聽自拈。瑤章侵玉漢，天樂動危檐，太白標弘法，名同實共兼。


皇封彌浩浩，函蓋廣于天，當宁來何暮？先師往豈前？瞥而親薦得，一會自儼然，今古無畦岸，天言信不愆。


君王方鼎盛，怛化切斯須，緣以大人覺，益之良士瞿。情封千界落，心月一輪孤，不住無生地，蓬瀛詎所圖。


馘黃項槁貌支離，任是僧繇巧聚眉，底費九重親手澤，為留七眾好風規。三毛幸已仍加頰，四面何勞更顯奇？堪笑古錐成骨董，萬年凌閣永傳持。


惜別君王重，多愁會晤難，何由能縮地？長此共盤桓。託意存千古，留思寄卷端，正虞風雨夕，未易等閒看。


帝重關夫子，肖形百寶裝，海山憐去轍，歸護敕維匡。漢主猶堪託，髡徒豈足襄？名藍標太白，千載倚金湯。


慚受天恩渥，驚聞佛事開，在資心意廣，不惜大官財。僊梵凌空際，天真降九垓，為僧今半百，恍誤蹋瑤臺。


南苑策遊，騎駿奔走，侍臣宮庭排盛燕，山海列名珍，飽德誠無盡，酬章媿莫陳，願歌天保詠，回祝向丹宸。


征帆驚遂挂，離思浩無涯，風雨晨兼夕，乘與遣復排。寧云忘勢位，直己外形骸，我后誠高朗，微躬若措懷。


幻質同殊劣，虛名等聖凡，馬牛呼不惜，君國體何巉？盛世尊耆德，天王式艸嵒，山林叨履戴，寧越蓋與函。


祖風揚北海，帝敕在而躬，炳煥奎章揭，霈滂德施隆。大迻齊魯俗，深鑿智愚瞳，勿謂欽承小，厥聲天語哅。


宸慮何覃厚？風雲藉爾征，因憐舐犢意，遂展及烏情。奮志酬先德，殫躬報聖明，毋為耽晏逸，鎩羽負生平。


逝水嗟難復，朝宗詎所艱，趙州如可匹，寶掌不須扳。六度登黃閣，千回覲聖顏，坐添長壽考，金口自宣頒。


艸莽臣何德？皇情眷若琛，分攜重握手，回榮復言心。愁豈關山遠？悲因媿感深，生平珠玉淚，一瀉百壺斟。


宸衷嗜道邁前王，奉御每監內道場，不為聖神求法匠，勞勞誰問越山長？


對御譚禪妙有鋒，語當箭拄卻從容，恩波湛湛沐偏厚，常在君王顧鑒中。


鮮烹大國藝通神，小技詩文畫可人，休怪毘耶能慧巧，大千手擲若陶輪。


丹心只擬挽天河，洗淨乾坤穢濁多，靈爽千秋殊未化，肯憑險惡作風波。


金錫半生縣帝闕，師名兩度受皇恩，祇將鼻孔聞聲息，日轉真經百億番。


傳得金車無底缽，編蒲仍打睦州鞋，那堪錫寄黃金闕，溫清依然日挂懷。


延平劍氣干牛斗，況更磨礱在帝旁？殺活從伊顛倒用，當鋒不犯一豪芒。


禹門浪裏擎頭角，衝破長天萬里風，騰蹋試行師子步，無端弄入帝王宮。


帝子寵來必肆奢，翩翩誰得似君嘉？菲躬動若同寒素，超俗思將類島霞。學富淮南匪假託，藝方松雪自名家，幾回臨漪亭邊過，忘卻西窗日又斜。


三朝歷事股肱臣，鵷鷺班常近紫宸，夙福信由多劫種，報來麟趾更振振。


少壯從龍佐闢疆，忠勤事事得君王，法門護念猶無倦，囑受靈山信不忘。


殷憂王事知忠愛，清白傳家驗後昌，桂馥蘭馨方楚楚，三槐應蚤植君堂。


焚香阿閣日垂簾，三藏承恩許貫淹，塵內有經親剖出，何須破句讀楞嚴？


長侍君王賜澡修，聞思放赦罕餘留，從參活潑玲瓏句，不看諸方死話頭。


當年博施病陶唐，普濟何緣眾口揚？久隱西山稱逸士，今開藥室號醫王。補虛只用參苓散，導滯還加蔻朴湯，起死應知有活法，一回汗出自清涼。


人言將相都無種，我愛孟祥有父風，飛鳥固然今已盡，良弓留待射天熊。


鳳生鸑鷟虎生彪，生子如君一仲謀，記取他年麟閣上，絳侯題後亞夫侯。


劻勷謾說奉丹宸，百六災思在甲申，九廟明禋誠已矣，二陵歸寢待誰陳？義憐埋主毀家士，忠憶藏肝剖脅臣，殘局留君還了卻，不妨長道未亡人。


真法供須身命酬，紅蓮舌剖太經流，法門無盡毛端揭，海墨難書一滴收。金色吐吞華藏晝，紫豪掩映百城秋，懷來五頂三千里，珍重天龍護似眸。


宛如秋月影團團，動著清風透體寒，八萬毛頭開孔竅，雪庭誰更覓心安？


何意呈身在玉堂？淩秋幾度傲冰霜？自憐碧藻堪同潔，未肯時饈遠遜香。澹泊能明君子志，麤疏不入貴人腸，平懷一種天然趣，細嚼方知道味長。


著手胸頭便了知，前身金粟更何疑？心空膴仕休官日，智決烏臺選佛時。勞侶不妨俾給侍，尼乾且喚是吾師，風流乞遍歌姬院，下士從教謗復嗤。


無家客欲擬何歸？為有林泉得便依，山采蕨炊纓絡粥，池栽荷補水田衣。頑心友石秋同冷，野杖聯雲曉共飛，篆縷消來清晝永，更驅萬象話玄微。


再四陛辭俞復留，吐殘榴火上官舟，不堪回首君恩重，難割永懷道誼綢。歸意盛長方似夏，離情黲黮蚤如秋，願言保愛珍明德，日對堯眉踰趙州。


越鳥翩翩向故山，歸飛獨恨暌宸顏，固慚八載葵傾日，尚羨嚴城晝揜關。多嗜利名叢物議，誰膺寵錫等雲閒？回天不藉揮戈力，法社殷憂未可刪。


南望故山北望祠，心縣祖寢更凄其，園陵幸藉長居守，墓木猶煩力護持。縱直艱虞須保愛，莫因枯淡便依違，秋霜乍降蘆華白，鴈足音書好寄知。


從別九閽後，傷心已百端，憫茲弱者肉，猒彼虎而冠。聖主憂民切，黔黎見德難，為詢金紫客，因孰國委官？


大川稱利涉，水涸櫂為亭，卒地潮生浦，俄然漢起霆。雨沾天子澤，威顯帝君靈，萬國通輸運，皇心亦載寧。


大禹功成後，嘉君著令猷，力排南旺水，分接萬川流。裕國非當世，福民歷萬秋，往來簫鼓客，請一問祠頭。


非心非色謾疑猜，權號文殊妙辯才，襯足紅蓮隨地涌，印空寶座自天開。狻猊聲吼千魔怖，智劍芒寒萬聖摧，透體紫霞光飲日，儼從金色界中來。


萬行分披願海重，象王行處疾驅風，身雲彌布難思界，毛孔中含一太空。智似文殊稍共轍，慧如普眼謾舒瞳，百城參見吾師後，春盡落華滿地紅。


鳳凰臺上遭攙出，少室嵒前受毒深，行道不辭獰惡世，為人徹底祖師心。


面皮鐵作石為肝，九載憨憨著壁觀，究竟心原無可覓，何曾有法為人安？


秉慧劍、操智橦，金剛燄、般若鋒，開覺路，復禪叢，流藏典，惠顓蒙，精貫日，氣吞虹，佛幢震，魔膽，道大難容堪忍世，千秋法社想英風。


大法身縣只一絲，拔山有力等閒持，鋒亡佛祖提綱日，舌結天魔妙辯時。毛孔散為千聖眼，道標留作帝王師，從茲太白歸藏後，殃累兒孫曷盡期？


百城罷訪入煙蘿，宗說滔滔似決河，缽洗禁池傾白月，經翻古洞涌金波。飲人以德同慈嫗，荷法唯公絕比阿，道影師名重疊賜，袈裟沐盡御香多。


諸艱歷試倍流離，壯志如山屹不迻，恭謹真堪追萬石，勛名未肯亞驃騎。曾無肺腑藏私怨，只有丹誠報主知，衣錦還歸行晝裏，長安共說好男兒。


丰神奕奕貌桓桓，氣自干霄劍自寒，閒跨征鞍平樂浪，笑淩夜雪獵三韓。亞夫勛業能嗣武，太尉家聲正未闌，最喜昔人長健羨，金吾仍作父時官。

