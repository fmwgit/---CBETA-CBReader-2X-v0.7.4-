嘉興大藏經（新文豐版）數位版, No. B434 法幢遠禪師語錄


風梳頭角一聲哮萬里家山轉見遙斷壑孤雲懷恨恨都云無狀犯人苗


鼻孔昂藏直貫穿爪牙剛落惡加鞭若然不具拏雲手安得輸身讓我牽


野性難收易縱馳眉毛廝結每相隨孜孜休教連纖去一撥回頭莫放疲


驀地相呼便轉頭與麼田地絕剛柔渾身機括全然露是佛魔名不著留


卷舒收放野溪邊渴飲饑餐得自然東岸猿啼於午夜眠雲臥月不須牽


海晏河清境自如銀山鐵壁豈能拘裁雲截月千峰外一笛橫吹樂有餘


萬象收歸頭角中煙霞襯足艸茸茸晴生翠嶺雲歸壑一帶溪山絕澹濃


八面玲瓏萬慮空人牛不二絕殊同峭巍巍地乾坤廓蓑笠常將挂嶺東


根塵屏絕任安閒兩足常伸天地間東嶺日紅西嶺白高眠猶自掩柴關


焂忽人牛露跡蹤寒光凜凜透長空清風一味生頭角搖蕩坤維吐玉叢


月峽堂前養聖胎爪牙全備迓賢才宗風大振機輪捷正派流傳遍九垓


冷暖應須汝自知自知知是甚形儀確然一識本來面始信如來即是伊


學道如同學射堅須於矢上更加尖直饒鐵壁銀山也徹底還他一箭穿


臨行一著無多子貴在澄清個念頭縱有百千諸業聚冷冰冰地自然休


月峽堂前浩影孤青青翠竹兩扶疏閒來檢點生平事更無一事與心孚


露滴岑巖山石冷光凝幽澗碧波寒一片冰輪懸宇宙千門萬戶玉珊珊


人人說你是老僧老僧可信可疑果是老僧不妨下座將六十年前茶飯帳清算明白不枉在黃陵堂上賣弄一場不然可收拾模樣各自看好雖然如是平常一樣窗前月纔有梅花便不同咦


積翠堆嵐覆碧山跏趺終日白雲閒倏然策起雙眉看盡日無人可叩關


禪不參兮經不看平生只欲住深山夢回蘿月松風迥笑傲煙霞天地間


就泉掃葉和雲拂倚石支鐺帶月烹一日雖然三度用山雲水月要分明


濛濛山色別生情醉裏梨花蛺蝶經暫倚平臺聊四望翩翩琪樹吐瓊英


嫩艸敷為座閒雲列作屏惟同三兩友抵足話無生


竹院剛纔開松花墜滿階從何入夜伴爽風來


平臺開一井萬象孰逃影盡虛空澄然徹透頂


門外一枝柳拈來可當塵說法時拂即空諸有


一架沒絃琴不彈卻有聲是知音方纔側耳聽


一株無影樹秀實鳳來棲堪笑矣為何人不知


握鋤耘陸地破指頭回玄沙老也曾從此來


閒行山嶽外突入白雲窩者其間那曉老僧多


倦來樹下臥月影松篩墮急醒來西山日已暮


閒攜無底藍常盛死蛇還如觸犯毒氣噴人間


山形拄杖子敲出虛空髓順若多逼得無依倚


山中行踢破嶺頭雲飛幾片東西兩岸橫


山中住長年不扃戶一物無任隨人往顧


山中坐說甚蒲團破石為床劫火幾經過


山中臥漏室寒雲墮急醒來今日又將暮


清虛寥廓握蒲行兩腳雲攢過翠岑黑內徐行量古路翻身踏倒古峰橫


孤峰盤結艸庵住萬聖千賢總一處午夜雙猿共室眠天明依舊到緣樹


盤陀石上跏趺坐雲去雲來身上破一代時經目下明浮生穿鑿我無過


白衣深處和衣臥渠自安閒最懶惰每每齁鼾達旦明不參祖意不功課


雞鳴丑動起無生一老叟結伽敷面南朝北斗


平旦寅約水烹來濯面門撩天鼻元來搭上脣


日出卯鑑地窺天光皎皎百億都居然徹照了


食時辰動著須將五觀存者粒米當重若珠珍


禺中已秪須策起眉來覷佛與魔俱是眼中刺


日南午昏散二魔實所苦臨敵時莫打退塘鼓


日昳未夕陽斜掛將西墜任昇沉不出者圈繢


晡時申綠楊拂檻日斜曛貪程侶甘被夕陽征


日入酉陣陣微風拂岸柳目前機禪人能薦不


黃昏戌雲堂寂靜無燈燭抱月眠自有孤光露


人定亥兩腳長伸放四大入落伽寤寐渾無礙


夜半子翻來覆去是誰使及醒來呵呵笑不已


供爐陳柏子款茗酌清泉桂實篩金影松風響玉絃


百蟲聲裏坐明月光中眠不知誰是我莫測孰為天

