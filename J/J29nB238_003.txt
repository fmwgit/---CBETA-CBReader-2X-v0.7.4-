嘉興大藏經（新文豐版）數位版, No. B238 聚雲吹萬真禪師語錄


碧眼西來 不立文字 五葉一花
垂蔭奕世 徑山大慧 為臨濟宗
諡稱普覺 法海神龍 遞傳而下
迄師吹萬 中興祖道 光昭雲漢
大哉師模 罕與為儔 高豎三目
卑彼陵丘 自號頭陀 冠曰如醉
振鐸聚雲 提醒聾聵 當師之時
滿地狂禪 譬如獵馬 師痛加鞭
俾蹄嚙者 服厥銜轡 載馳載驅
知進知退 扶衰救弊 師亦孔艱
良藥苦口 為人所難 資學既優
且廣識量 俯視叢林 而踞其上
屏山落落 浯水悠悠 法雲常布
法雨常流 瞻師浮圖 儀型猶在
允矣宗猷 古今攸賴


情境紛紛路不繁春亭花鳥木人看指揮提掇誰為用鏡裡無痕一照間


物心無二體非遙握土成金行最高日用應緣真我在四時雪藕伴冰桃


心如事事亦如如百味從中妙不粗但識鹽梅堪熟鼎誰知和氣是香廚


彬彬文質顯僧伽語默逢迎月下花覿面既呈賓主意何妨慧眼別龍蛇


妙用神通豈異殊只在尋常會也無把重提輕光燦爛森羅象裡自稱孤


函丈方隅世界寬折旋俯仰導人間從來衣缽無他借金色頭陀代代傳


一步一步踏實地薰風過閣轉清涼不識個中天籟響十指徒將作道場


文字千般煥眼光覺來雜糅不成行還他黑白和煙紙依舊瞳人灼故鄉


學人莫坐癡默禪寂照何曾諱正偏北斗藏身飛焰裊不將雙眼落林泉


海翁無事上磯頭把釣深波月一鉤結舌不題風味響蒼巖無耳漫思修


木雞撩倒百花仙徑寸盤中熱露涓鞀鼓龍舟白鶴浪金鞍騮馬珊瑚鞭


萬仞峰頭壁立寒招搖鶴舞玉闌干無絃夜弄師襄調六月梅花雪裡看


金毛踞地燦殊沙火焰青蓮水上花十萬億程飛琥珀無邊芝草鬥煙霞


玉塌稜稜四角懸紅羅帳裡月初圓鐵牛咂碎相思夢魚在煙波鳥在天


傳燈錄載傳燈頌總是先人口上禪讀罷了然無個事秋風秋雨洗闌干


麥地牛生草沙河馬捉魚紅爐冰種火梅花夜讀書


雲之南其望匪思嗟嗟我榆誰浣牽中衣雲之南寄聲維長我儂異邦厥志履清涼雲之南疏竹蔭清古木瑤琴現彼物中真雲之南竺兮有蕸我慈脫去苞彼德中花


綠霜塗柳翠朱露染桃紅月娥素羽寒兔逼妒殺英才花雨中君不見玉簫羅漢撲彤墀白鳳香囊苦離離又不見徒死苾芻細腰舞挑目招心住江渚可憐如劍復如蛇螯我靈根戕我家只須惡慧勤三作不消景雲長聯賦


君馬黃恒引駕假乘之難酬價秋日馳之苦路斜須惜當年產渥澍況來抖擻不宜馳追風逐電何用之寧負竹樓神鳳操未許輕折楊柳枝


誰將天地號紅爐百昌因之以榮枯英豪束卻臭皮袋透得幾人是丈夫蚊蜩殼脫寒枝棄蜂蝶神化壤坌無明明雲路弗施為撲火吐絲何太愚楊雄投閣徒已矣介子焚身空悲爾不識西華老神仙天子呼之猶未起幸來早覺華胥夢始知妙湛緣影弄可憐采石投江魚可惜玉京傳白鳳舉眼北邙籠冷煙那能得入桃園洞雖曰把酒且當歌怎奈人生能幾何王子七日杳世路波斯兩次睹恒河碧眼黃頭原卓越余已追之可長活指上拈來四句真大都一字皆隱括徙倚出頭解虎錫熬煎爐內降龍缽非為自私入雲深窮則獨善兼則達廣成曾示我無搖四體鬚髮任蕭條中含一物先天地年年不逐四時凋四時凋兮余不老個裡蒲團秋月皎這回踏遍海潮音隱隱露出珊瑚寶


荊南之水祖岷峨宛轉波揚壘疊多黃河之水自長天哮濤流水不勝玄從來枉直人間事過者為之口諓諓卜居楚子不須問碧虛湫盤獨是然瓠巴鼓瑟遊魚戲伯牙操琴仰馬視樵父不等爛柯回世態怎知雙眼淚爝火不息訪鷦鷯日出而作意飄鷂唐虞垂衣天下治偏使我心何忉忉方今太是氣淤塞較之雄伯尤污黷投醪江飲不再來分飯剖餐誰追復腐鼠癡鳶滿市場石沉稿立羞干祿豈如昌雨覓黃花豈如乘興看修竹黃花修竹固悠悠白牯黧奴可解求了知擊角愈增醜罷讀離騷短髮遊潮吟島嶽三洲應澗影星河一月秋幾回白雲深處坐幾度百花叢裡過請循其本卻歸家栩栩蝴蝶些兒個羊裘莫說把絲綸采薇休道耽饑餓豪傑古今長夜中街頭布袋輕笑破


去年除夕荊南謔今年除夕臨江樂雪花撲亂梅花飛清香點就壺中酪何須麴檗煩儀狄竹葉寒光明的皪化母展動三陽開春風即送人日來閑中且聽八仙歌長安李白信奇哉


陟岡之馬玄且黃白璧月題鸞鏘鏘介睨齧鞭策絕骭氣騰躍苦王良可憐北冀生馬多肆無天廄怎奈何鹽車有恨徒惆悵下乘液髮忍蹉跎我欲相忘索真馬皮毛外擢踏天下千里昂昂大塊中七聖還來參牧者


林之壑兮山之石手之策兮足之屐戰兢一步一垂涎此去天臺還幾尺白雲雖近御風遲曳尾徒勞把釣癡只今故向煙塵裡豈將黃葉賺啼兒世道草萊秋禁度轉眼嘉平霜雪吐驅馳若未徹骨寒梅花孰肯枝頭露行路難行路難路難不作燕人慕


崑山之玉原無色幽谷之芝不漏香嗟哉世態鮮青眼觸目黃金未見光洛溟那識靈龍臥蒼梧誰知彩鳳藏呵呵雲徑歸來也門巷是兮人境狂


附耳珮瑛何其象點然流蘇未作光民無舉目山無色到處鯨鯢波浪狂蒼蒼何幸憐孔邇重光重輪特地起蔥鬱文華絳帳開歌頌歡聲芾棠止三接三錫頻來頒爭守無妨遮閭里君不見蒞政唯需一杯水


未到岑公洞先讀岑公碑字字稱金液行行讚石芝未識岑公知不知卻令古島暗攢眉寧使人將五恨推誰肯犬吠落人嗤君不見踏遍歌聲何所為


不得抖擻不若匏瓠一繫哉木葉乾殼乘之豈謂風而偕策杖柳堤碧煙舞過橋澗底白雲開鳴玉菴前淺翠來影入松關林鳥度聲傳江干湍水怒古道夾柏扇飛紅桃花凋落人不顧唯有夜月歡相慕


舉目看前窗前窗綠影竹轉眼看左窗左窗樹影綠相敲相舞葉搖風為羽為商聽不足聽不足一輪月下瑤池窟


摶風不羨榆枋志嘖嘖榆枋卻有評誰識山河無關楗到處幽幽似白雲憶昔素王居陳蔡芝蘭芬芳何所礙皎乎日月煙雨中寬兮天地人情外予經此際亦蹉跎且無子路說窮態


八識正幽幽風停海靜浪濤休通明殿孤光映十洲森羅萬象色影咸收檀度原非著相求欲到頭心珠燦爛逆水駕慈舟


河漢鎖空霄月落寒潭斗柄高往來的水面細風飄雪謝冰消清流獨繞尸羅塵垢絕纖毫把斯標金章玉篆青華臺上遶


斧劈太虛空螢燄難燒海映紅歌利王卻是古家風寸刀斷幻四相無蹤個裡知音大覺同臭皮籠煙波散盡霹靂滿天轟


一步一蓮花門門古佛信無差琉璃地現出老袈裟法席冤家從茲脫灑太平誰道將軍大劫如沙不離一息超越過天涯


鐵脊古頭陀嚼碎寒空遍大羅玄元始化作須彌座雲舞風歌龍潛虎臥泥洹不假修持多任蹉跎玄黃消散光陰孰礙我


慧日獨高懸一寸靈心碧落天十法界到此絕塵煙事理同圓心法雙玄摩尼五色因緣現論當然朝朝行道夜夜抱佛眠


散步優游穿徑騎牛尋逝水魚戲莊周更奧窔處萬籟歌謳聽谷聲雅鳥聲趣竹聲幽


卷室茆庵自在幽閒論羶逐與我無干朝參麋鹿暮侶猱猿但嚼黃精啖苦菜掬清瀾


竹椅蒲團燕息悠然追二氣固入泥洹良久渾化無地無天到鴻蒙內威音外太虛前


石塌蘆編和衣共眠一鼾了無盡長天雙林樹下月朗星懸任泥牛吼木馬唱金虎言

