嘉興大藏經（新文豐版）數位版, No. B435 伏獅義公禪師語錄


乘風猛虎伏獅林捉月當年恨卻深哭笑兩忘全體放懸崖撒手獨稱尊


地分南北少溫存遙意離群老弟昆花燦篝燈愁我夢寒霜月冷師門幾回入室揮機用不遇知音深冂聲價海天君自重獨慚孤影擲乾坤


靈隱峰巒瑞氣騰英賢到此盡沾恩飛來踏破無痕跡大地山河一掌平


萬行門中深得趣鳥啼花笑兩依依更須知有通天拶破威音向上機


林間得趣便居山智境悠然不等閒曹谿風月渾如昨濟水長流滿世間


石臺不散宋時雲越地吳山有野人靜聽松風煙壑起吹毛劍上解翻身


藥山室內任騰騰慈受深藏萬象明今日動容揚古路高賢千載振家聲


玄關擊碎臉通紅佛祖家私用莫窮撥轉機輪無剩法威音那畔播宗風


鳥道難尋向外攻掩泥布髮昔人容琴臺雪曲家聲遠把住清霄翠靄中


坐斷孤峰最上頭滔天浪裏解通流英賢善達其中趣一曲滄溟唱未休


猢猻三箇草堂前笑破燈籠嘴半邊地一聲親見得乾坤何處不方圓


黃梅衣缽付兒孫擬奪之時失卻真幸得道高龍虎伏回頭求法果奇新


坐箇蒲團心境休白雲流水兩悠悠坐來夜月中天皎照徹山河出一頭


當堂誰敢論精粗到者方名大丈夫饒君月下泛波釣認滿為江覓恁魚


月落西沉三度秋床頭麈尾不曾收簷前祗樹分枝淚風起禪堂雨潺愁


二十年來海內師縱橫拄杖絕支離爐煙丈室何曾滅慚愧兒孫似舊時


一擊虛空震若雷海鯨透出百川回晨昏觸著成塗毒今古聲前萬指圍


居士留心不等閒肯將幽鍵扣玄關獅音出窟須珍重歷歷聲名宇宙間


撥開天地掌輪中始信從前錯用功萬里孤光常爍爍等閒誰箇識渠儂


欲覓家珍一事無坐禪作佛費工夫耕翻心地歸家去臥聽高林唱鷓鴣


因飛野鴨未心安祖令全提膽更寒不覺鼻頭渾打失大雄峰頂起波瀾


彼此威風沒處藏臨機吐舌體全彰從茲拶入驚群浪虎穴魔宮任舉揚


痛棒三遭種毒深攢眉無奈下山林忽然醒得無多子當下還拳始見親


賓主相逢總自由衲衣脫下轉風流千般伎倆從茲喪濟老深恩作麼酬


翻身獅子爍金斑赫奕乾坤不等閒百怪千妖何處去大空壁立舊青山


棒下無生不見師臨機洞徹悟無私鐵牛心印揚家醜去往分明作者知


那般消息輕輕觸撥動法華三昧火紅爐迸出這些兒流布乾坤從此毒


年深月久露錐鋒踏遍諸方路已窮身命從茲都放下至今艸木凜秋風


從來被罵意沉吟拄杖摟之太苦心掩口便知情切處活拈利劍孰相侵


箇事要知須抖擻月明簾外千山秀荒草深卻無限愁一喝驢龍顛倒走


佛法無多笑裏藏當頭一句事全彰婆心不道生荊棘千古聲光莫可量


摩尼珠話驗來由白汗淋漓萬古愁多少白雲流水去清風下載不堪酬


西來祖意重微詰柏樹庭前更著鞭可怪金雞聲報曉紅輪突出舊蒼天


豎起拳頭恁麼時山河眼裏影離離好看睡虎張牙爪川澤平原盡嶮巇


虎口橫身也大奇直窮心髓更堪疑懸羊賣狗無憑據撮土焚香事可悲


正法眼喚破砂盆錯配名言是法恩海水若無清徹底直教惱亂古乾坤


觸處無非解脫門如風吹水自成紋猢猻從此多瀟洒跳躍乾坤在處尊


貧持家寶聽來端拾得傍言血脈寒石筍菴中歸去後片香拈出恨千般


幾回入室事堪憐箇裏懷疑忽十年翠柏偶然攔古路抬眸迸出一青天


睡無夢想覓全身大地空教秋復春枕子打開連底凍手頭摸著自家珍


眼底流泉開萬頃肺腸於此得醒醒西峰拈出半邊鼻攪亂黃河徹底清


鐵鎖高垂不可攀鳥啼幽處露全斑鼠翻貓器通心地贏得嘉風珠走盤


隨地施張陷虎機那知覷破出重圍石珠更索撩天價遍界誰能識是非


三三玄絕正偏眉毛剔起插青天風顛復繼家聲起赫奕寰中孰比肩


鬱鬱青松滿目中腳頭活路草茸茸驀然搆得根源事日出扶桑遍界紅


不知身臥蒺藜中復走東明計已窮繩子斷時消息斷這回方識主人翁


腳跟忽被斧頭傷兩道眉燒痛徹腸奪得丈竿呈伎倆從前冤恨不囊藏


驀地相逢曲調高知音不用棒頭敲橫行直入全無礙拈得曇華繫錦袍


等閒拈出石香亭直使禪和醒舊因關子嶺頭施雨露何山草木不青青


菜浮活水意深深觸發胸中事不禁更遇聲頭當路問就窠打結賊生擒


事當敗露不須攻只在渠儂顧盼中一笠擬將渾蓋覆款端從此悉供通


大地平沉轟宇宙五湖鱗甲鬧龍湫更拈白棒橫天下佛祖攢眉海嶽愁


特來千里咨端由翹足通身伎倆休棒下直窮微笑旨一枝相續轉風流

