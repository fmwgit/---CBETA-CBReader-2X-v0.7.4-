嘉興大藏經（新文豐版）數位版, No. B400 知空蘊禪師語錄


世問獨有這些奇絕頂之人方始宜公幸不忘鷲嶺記殷勤穩步莫遺時


此事非從人處得擬尋言被自心惑滔滔義句不相關親切應須退步直


一貫澄明爍太虛山河大地盡如如登壇敏契仲尼旨卻向維摩丈室居


雅量中和妙略彰奇動到處展心光慈威盡是無生旨不異維摩大道場


威武家風逆順機滿腔慈濟若珠璣示身說法輔王化一道圓光處處輝


無縫石邊曾有約禪門關鍵亦無多但將無字頻頻舉有朝勘破病維摩


昆明波翻鱗透網浮山樹老鶴來巢古庭一段風流事幸得水公已伐庖


送君歸去入雞山一路梅花盡逞顏華首峰高天竺近曹溪源潔地頭閒揮弘梵剎人多仰克闊祖庭孰不扳倘晤飲光煩至意馬龍河上水潺潺


吾家有句難瞞汝空劫已前不涉言今日分明頻寫贈任公會去有何玄


院事勞公已有年吾家種草要承前栽松古道為標榜景致如斯不論禪


雲水交參五十天生緣敵悟在機先焚香掃地無餘事洗缽添瓶豈滯玄惜別橋頭鵑自苦思歸嶺畔鶴翩躚隨時受用無多子志氣須教鐵石堅


吾家遠住在天邊此去江南路萬千三藏靈文山嶽大五燈慧命一絲懸洞庭渺渺天連水黔國悠悠地接滇將此身心奉塵剎教興無礙祖師禪


古人為法不辭勞未世修行喜枕高剖背藏經開正眼捨身求偈裂吹毛奘師西涉情忘趾羅什東遊德可褒遺訓遐宣真法藥持還萬里倩伊曹只須念念無移志管取時時意氣滔將此深心奉塵剎自無邪僻賺英豪松枝轉首吾垂望曇萼飛香遍九皋雞足慶雲從此現吾門幢子接天高


蝦蟆拽磨上天台夜半泥牛渡海來六月火中三尺雪石人搖扇點頭回


令即穿衣熱打扇渴時飲水饑餐飯眉分八字鼻頭垂朝朝日出大東畔


一處玲瓏八面虛遍身無相亦無依箇中嫡透無巴鼻戴角披毛大闡提


忤逆聞雷不喫驚從前喪卻滿腔心晴空掣電尋常事赤手殺人不露聲


臨濟髑髏生鐵鑄橫身喫棒蒿枝拂更思一頓有人否掣電之機誰敢出


上代古人出格機如今人當等閒顧添香洗缽過瓶來驀直指歸真實處


禮佛看經業識忙從頭放下有何傷應知眉在眼睛上識得通身是道場


上座生緣佛手驢腳灼破四天磨盤八角這箇古錐笑中殺活


婆心浸演九帶禪佛祖髑髏一串穿伶俐衲僧羅不住風流禪客步爭先靈山四十九年事少室二三六代傳空劫以前絕朕兆一回提起一回鮮


九帶縱橫理事全協通綿密合方圓分明權實隨機變互換主賓驗正偏日月重開正法眼乾坤老大孰齊肩頭頭日用元非礙信手拈來任倒顛


仰之彌高裂破青霄一物也無神用昭昭


鑽之彌堅鐵壁銀山欲識一貫北斗南看


瞻之在前日出東邊夫子無隱木樨香妍


忽焉在後直下便透泥牛度海雷轟宇宙


只這無為國方圓沒等則六門晝夜開一路非通塞不涉春與秋齊張聲與色若非本分人欲入驢年得


只這無星秤權來無少剩重輕定不差纖洪持較盡格外展經綸掌中舒妙勝一擲兩頭平凡聖從茲罄


只這無根樹扶疏難比喻常時自芬芳多劫披霜露堪作大陰涼切忌識情妒沒量信施為何須用回互


只這無底缽應用儘周闊托出最風流尋常空豁豁家私誰不美滯貨應須脫擲向大街頭有誰能解奪


只這無底船悠悠濟百川煙波隨興轉風月載清眠秋水滿天碧蘆花舞棹玄中流通無住兩岸久俱捐


只這無絃琴善彈不露音調高人罕識韻古致微深點拂明非指操持豈有心不存玄妙解始作罷琴吟


只這無鬚鎖目前總包褁聖凡心鎖斷語默盡皆可一竅透根源渠今正是我動容揚古路山花開朵朵


只這無孔笛切忌隨聲覓曲淡神情古風高律呂密陽回天地春瞥轉千年曆脫體獲真聞耳中元寂歷


只這無孔鎚收放正相隨殺活憑渠力縱橫信爾為細看無稜縫擬思涉險危命根如未斷徒自乞憐悲


只這無縫塔日月環周匝雖然沒量寬恰與身相合對面雲浮浮繞簷風颯颯逢入來借樣闌胸與一蹋


只這無底籃提出倩誰擔斃鼻盛將活頑皮不用探大開方便濟休作等閑談掛在蛟龍閣行人作指南


枝繁本茂源遠流長此圖儼然百世傳芳曰佛曰祖覿面堂堂正法眼藏爐炭鑊湯妙峰水目大小廝當遺斯影像卓豎空幢天台菴主赤手方將插草以供報德你昌咄咄滅眼瞎驢隊隊高強欲讚成罵唾又何妨慧雲大德好自收藏


大士真慈覿面無諱東村雞啼西鄰犬吠處處解脫頭頭無畏悲滿十虛迥然絕對唯此普門真常不昧露柱醒醒燈籠瞌睡一擊忘所知桃紅柳還翠二十五圓通我師為上最咦禪不可須臾離瞻之仰之常頂戴


唯吾師祖王者氣相佛祖門中出將入相臨濟德山逢之不讓不涉門庭用超宗匠自覺肖孫寫真供養蘊欲讚之出言成謗


此老無狀走在紙上漏逗不少好與痛棒吐舌低聲曰吁者是開峰密和尚的模樣獅象叢中出一頭龍蛇陣上誰敢撞佛祖見而含羞天魔聞之膽喪穿人鼻孔不用純倒嶽傾湫一條棒今日遇著滅眼之逆兒明月清風為供養


以手指像曰這員老禿西川古佛昭覺重開圓悟再出腦後見腮頂門無骨口似血盆牙如劍樹惡辣汪洋臭煙蓬勃正好活埋姑存此幅


這箇粗漢描他作麼名喚學蘊一無所蘊道號知空一無所空每每誑惑同流狂言不少說大海水深不過膝道太虛空高不過頂不解機用指東說西惱人念佛參禪笑人建德立功這般行逕輒顛輒風修長老承你畫他來只好擲在火爐中


咄這箇臭阿師無慚亦無愧板齒上生毛耳聃裏絕對到處濫膺恭敬佛法全然不會無卓鎚之福有湧泉之費終日袖手嘴都盧常時開眼打瞌睡人天隊裏難容他勞諸大師錯相為拈椎豎拂的樣兒正是今日登壇箇箇會看今朝何祥瑞中秋月更明重九菊花媚


這箇村僧鬚髮不除煩惱不斷住九台山全無識見說顛倒話放不妨箭為甚如此只因冷地嚙寒冰忽然撞破娘生面從此惡發不近情招他怪罵不知厭鼻竅露雙孔眉稜威一片任麼的行藏要做臨濟之兒孫驢年鴨歲未夢見喝一喝云探竿引草金剛王劍


這箇老禿不解修福懸著羊頭卻賣狗肉口面慈悲心裏甚毒自不知羞猶嫌古佛顛三倒四無拘無束老不歇心城市出入惑人供養瞎人眼目鬚髮不除何異於俗身雖未死先墮地獄咄六六三十六笑者笑兮哭者哭


几几騰騰坐九台恰如死了未曾埋山河大地咸知己那事何曾夢見來


水邊林下漫逍遙廓落癡憨若野樵為愛青山開兩眼松風颯颯耳邊饒畫來紙上成何狀海天空廓月喬喬


臘月初九日開峰密老和尚忌晨懸真設供師以左手拈香曰雲騰至雨以右手拈香曰露結為霜左右兩手相叉曰吽吽豎拂子顧視云鞭起泥牛吼太虛誰知甘露毒於砒一回舉著一回苦橫身北斗臥須彌咦者老和尚當時承兩番惡札逼我太煞只今遺恨難雪且道今日焚香把盞是報恩耶是雪恨耶爾等諸人知麼眾嘿師良久云到此恩讎難辯別兩行珠淚濕衣裙


僉云昨日臘月八日是釋迦世尊悟道之晨今日腊月初九是本師上密下行大和尚涅盤之日不肖兒無以陳獻唯有一缽粗米飯一盞白水羹一片枯柴香為恭為敬聊表仁義之道惟師慈鑑可乎師生平只以一條斷貫繩釣撼海鯤鯨用一枝折柱杖擒靠山猛虎文殊引前普賢據後推三世如來於大光明藏中扶歷代祖師於十字街頭今日卻在不肖之拂子頭上放大光明照天照地不肖兒向紅爐烈焰中著塊生煤汪洋海裏駕葉偏舟去也且道如何是大洋海裏的事良久以拂子作搖擄勢云移舟諳水脈舉掉別波瀾如何是烈焰中生煤聻喝一喝云伏惟尚享轉身云適來觸犯尊顏伏惟珍重


九臺遙望鴈回峰千里南雲咫尺中屈情未雪成遺恨淚把香薪炬鼎中


回鴈峰高人盡仰南雲道脈遍中州惟兒不肖栖巖寶計較未成已白頭


如來有明誨智者敢毫昧若違毘奈耶管取人魔隊外資清白談內留諸欲愛刻糞作栴檀圖將心力廢達空執撥無弗覺目之睞殃禍暗裏臻細行亦何在世風多偃蹇僉言都不礙常憶永嘉師不食钁頭菜


一宅六弟兄所司各不同門戶雖有別就裏卻相通唯有最小弟媸媸而俠兇時時愛淫殺帶累阿家翁我今識得汝慎勿妄忪忪若順我調伏即便以相容去就不無理率爾合真空五八歸圓照不落有為功


博學謂之聞絕學謂之鄰若要切實會學解總非真愚者滯言語聰者墮見聞破此一具關處處得相親不見香嚴老智辯已過人溈山輕把住窘窘莫能伸奮極都屏卻擊竹始通津自從破產後家私日日新


常思往哲言一一膏肓藥至道本非難卻因揀擇縛進退擬思量動之便成瘧轉急復轉遲縱之而綽約若要得相應一切都放卻離心意識參出凡聖路學擘面揮一掌休道我發惡不見西國人穿耳復袒膊


胸中無冰炭箇是了事漢天地與同根虛空沒兩段去住豁隨緣逍遙乎一貫息機歸寂然見聞二俱泮處世若無世於物不生慢背後絕譏毀對面沒稱讚跏趺坐石頭一則閒公案是時持缽回等閒不炊爨


三教端明正古今尊至聖治國與治心一一任游泳異域道相通諸夏匪不敬慈仁燮大綱靜極而證性去俗入芳筵尸祝天地命衣缽嗣真傳顏曾與思孟德山臨濟儔冷澹骨俱硬開士古家風全提秉正令


我為少室兒孫心印曹溪嫡旨來向人間混跡何勞覓他終始


客寓不拘期限有緣隨處為家看他浮世茫昧何如冷淡生涯


百歲如駒過隙何須定計求長適今那管明日一飽橫眠草堂


天地自有真氣何勞妄想思惟梅花若非傲骨翠竹蚤被霜摧


活潑之機日用莫能取捨將來形山藏其至寶阿誰頓釋疑猜


面前無人等待此間幸有泉幽蒲團放之餘地一日可當千秋


先天之理無形率性返觀自神瞬日揚眉示眾惱人不顧家珍


我遊佛祖門逕豈從人世安排飯罷梯雲步石莓苔踏破歸來


百草頭邊祖意太虛空裏無禪振威一喝聾耳吐舌方驚廓然


來往此山裏已今三十年不知城市事只愛高枕眠論道道非識云禪禪不參虛空原無縫昨夜乞予拳


馬龍河上路迢迢山也瀟瀟水也瀟瀟剎竿迥迥插雲霄風旛飄飄那有塵囂松杉萬箇繞僧寮梵響如潮鐘鼓嘹嘹靈機觸目日昭昭不用指標卻露指標


就水鄰郊闢小岑漁也相尋牧也相尋剎竿纔豎號禪林竹木森森花草深深明明竺土大僊心覓箇知音孰是知音隔江招手莫沉吟放任於今收在於今


東風昨夜破梅腮頓釋疑猜也甚奇哉端坐偶然遇善財大笑幾回痛哭幾回歷劫茫茫今泰來寶藏豁開目在懷開天南地北任徘徊岡道無鎚已露囊鎚


道人無事罣心頭太虛絕儔萬象同遊天地寥寥一葉舟今亦悠悠古亦悠悠狂歌放達在林丘衣破無羞絕粒無愁終日灑灑漫隨流不忮不求真箇自由


臺山深處藏藏拙緣箇時節正是時節山山水水皆俊傑花也漏泄鳥也漏泄無端伸出廣長舌松風切切松濤決決菴裏老僧潛自悅不因固拙爭成此拙


已生還如未生前大塊綿綿宇宙涓涓可惜放過許多年說玅談玄管內窺天何如吟醉放高眠聲色冷然不落言詮風流灑灑似神仙不住那邊豈在這邊


全聲全色入圓通一道真空萬聖皆同觀音大士舊家風暮鼓韸韸只這鼕鼕本自圓成不涉功處處無蹤妙辯難窮若還擬議隔千峰者裏失宗何處覓蹤


五蘊裂破絕封疆體用雙彰石女猖狂山門騎殿入僧堂正好承當莫不承當掉頭驀直絕商量籬菊黃黃嶺樹蒼蒼文殊普賢大道場橫也貞祥豎也貞祥


淨裸裸底沒可把脫體瀟灑才是瀟灑下無鎚地上無瓦佛來也打魔來也打道者相逢口似啞知之尚寡達之更寡金毛獅子吼大野風也權且雨也權且


離名離相露堂堂明也昭彰暗也昭彰萬象森羅日舉揚煙水茫茫日月重光波斯上樹笑郎當寒宿列張露結為霜廓寥寥宇宙洪荒不是道場孰是道場


萬山深處山突兀簇簇峰如盤中粟九臺矗上青雲端滿月臺開光昱昱門前水抱馬龍河峰頂雲朝獅子窟往來踏破一蹊苔丁丁伐殘半林木長廊古殿老頭陀晨鐘暮鼓傳空谷拈香擇火自分明種田博飯家常穆渡河香象截流機露地白牛忘去住池塘春草日芬芳谿嶺風光隨時育不待病僧頻啟口滿耳滿眼先分付夏日林間暑氣微不用湯泉數數沐得意熏風自南來暢我門前松與竹梨棗熟時正當秋霜侵砌畔幾叢菊草色茫茫一片黃野鶴日來峰頂宿嚴冬落葉好煨爐畏冷衣麻復依槲推倒庭際雪獅兒誰和曹溪那一曲不須舞袖與登壇直捷機關豈曾辱少林古致尚儼然庭前柏子猶馥郁擎叉打地懶施為密用縱橫只一拂我也無道與人譚我也無書倩人讀唯知日食夜安眠四序隨他自往復

