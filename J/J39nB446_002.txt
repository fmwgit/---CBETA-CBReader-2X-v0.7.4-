嘉興大藏經（新文豐版）數位版, No. B446 靈隱文禪師語錄


一個囫圇無鏬隙，指天指地好生羞，早知千古風流事，殃及兒孫恨未休。


朔風凜凜逼春來，獨放門前一樹梅，卻被東君剛折伏，馨香特地活深埋。


為何拈起一枝花，引得兒孫露齒牙，迦葉破顏雖薦得，風流還讓有錢家。


佛前女子賣虛頭，彈指無端把價酬，若遇白拈摘得去，落霞孤鶩一齊收。


南泉斬斷死貓頭，雲水兩堂個個愁，若遇當鋒能救得，等閒何處不風流？


佛性，佛性。人人疑著者個畜生頭上戴角。


滿園桃綻暗抽枝，覷破靈雲老面皮，卻被玄沙旁不肯，一溪煙水展雙眉。


八十猶行老趙州，無端庭柏向僧酬，謾把硃砂認赤土，人間無水不東流。


千山雪覆碧天空，一個孤峰迥不同，清濁清兮明歷歷，赤條條處帶霜濃。


倒行日月易山川，掌上靈符得自然，覿面還他宗正眼，任從鵠白與鳥玄。


金剛寶劍露鋒鋩，血濺梵天不敢當，遍界山河汾絕信，巍巍獨處法中王。


金毛踞地吼乾坤，百獸群中喪膽魂，海嶽雲深窺不見，雞鳴午夜復黃昏。


探竿影草辨當人，長短短長豈易親，謾把金鉤拋四海，休將玉燭續燈明。


當陽一喝勢威雄，祖意相傳三日聾，羞愧昔年老面皮，禍根從此立宗風。


照用體中圓，紅爐蓮燦爛，巍巍絕聖言。


便把黃金拳，思量敲骨髓，面破。


最玅最方圓，猶放峨眉月，青山玉一團。


飲光微微笑，簉破銕面皮，看來無巧玅。


金針垂手妙，四海並下鉤，乾坤一大跳。


蹋盡寒山道，掌內握乾坤，午夜天星照。


一玄具三要，三要具一玄，體用雙全句，殺活舌頭尖。


我手何似佛手，處處弄花折柳，撞著野狐兒孫，不妨棒打顛狗。


我腳何似驢腳，懷恨當年錯過，今日七步周行，蹋倒南山海嶽。


人人有個生緣，包藏日月壺天，放出七星晃耀，爍破乾坤底穿。


知時節，楖栗橫肩擔，蹋破天邊月。


難辨別，衣裹臘豬頭，酒店尋彌勒。


多饒舌，驀頭覿面打，眼中復添屑。


山中行：蹋碎嶺頭雲，吹毛劍觸著，血淋淋。


山中住：對月敲詩賦，筆生花湊興，成聯律。


山中坐：休笑蒲團破，無孔笛一曲，高聲和。


山中臥：夢回圓木墮，覺知非始信，當年錯。


山迷迷處水迷迷，撥草瞻風已覺遲，深慕牛兒難覓跡，幾回惆悵過前溪。


溪山一帶恨無窮，幾度穿雲復轉東，追到源頭方有益，驀然始見個形蹤。


幾度披簑幾度悠，一溪追到一溪頭，忽然觸著白蘋岸，撫掌童兒始見牛。


追覓溪山綠水前，白牛一個在溪邊，連雲捕捉橫穿鼻，放去收來把索牽。


牛兒深養不分群，牧護調和始見動，苗稼從來猶不犯，頻自殷勤。


策鞭信步漫，得意童兒歌流，笛橫吹山色裏，歸家莫厭倒騎牛。


一帶青山幾樹秋，歸來得意卻忘牛，桃花爛熳緲然去，唯有馨香逐水流。


苔封竹徑無蹤影，脫體風流兩俱忘，春色滿園密不住，鳥啼花發自馨香。


堪笑童兒逐臭香，登山涉水癩疏狂，而今始識家常事，空費從前腳底忙。


一條白棒不容情，豎去橫來帶血痕，禪債至今何日了，戴枷項上播汗名。

