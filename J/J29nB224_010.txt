嘉興大藏經（新文豐版）數位版, No. B224 嵩山野竹禪師錄


拂衣昆海是春時三楚為家未可知不見衡陽歸雁至空教老眼兩行垂


住院心心要細微減言敬事用恩威若云寬猛俱無濟那得人人盡上機


海光昨夜淨西樓山色蒼蒼月一鉤自是漁人知我意釣船繫在蓼華頭


挾纊當知惠愛深英雄入塞騎駸駸壽亭一去空千載此日浮屠見沛霖


雲山萬里別哀牢南下戕牁放小舠此去姑蘇寧大父趨庭切忌試吹毛


清香夾道海棠紅皁盍行雲向浙東何用衡陽南去雁家書一紙便吳中


吾家住在古城西水鳥聲聲叫柳陽回首親朋無信字故人獨有老磻谿


何事書淫惜此光嵩山不放照幽堂曹谿南嶽千年石緣字猶能記寶坊


三尺青蛇開紫電十年得自長松院和韜分付不磷兒歸去臨機看轉便


文水潭魚極細文孤舟乘月向江濆有時釣得魚兒出好擿絲竿笑晚曛


一塢紅英映艸堂閑師才見便還鄉如今折贈臻監院別是玄都觀裏香


嵩雲帶雨潤江皋橫海將軍在不毛令肅嚴更縣夜月南方小醜漫稱豪


神武軍威徼外陳當時出塞車鄰鄰靈山舊識公還記共坐嵩山詠早春


親擐戈甲塞雲開手握青蛇气噴雷走馬虎谿尋勝蹟雲房無力下床來


石霜一箇無鑐鎖巧手欲開不得開卻被郎君輕一擊火星迸散滿崔嵬


知君愛竹又愛水竹高水淨青山裏或時背手夕陽斜一笑一歌深有旨


鐵鞭已在山僧手問爾龍蛇何處走如今六合青冥開躍躍依然不出斗


逢人垂下黃龍手幾番申縮金毛走神睛雙點真龍兒破壁天飛戾北斗


無耑申出拏雲手嚇得豐隆下地走卻被龍光收拾歸金豪萬道射牛斗


簫鼓張筵可壯觀百年此祝复何難籛彭不審家何處為我邀來一醉歡


白榆昨夜支支開散入錦城大府來盡道梁州賢太守千春治此字嬰孩


鷲峰壽量稱無盡好笑人閒貴百年瑞靄高門初度日銜豪一為寫新篇


鹿城城外白雲橫此日阿充旁曉生好看蹋翻紫頂月蒼山雪浪任從烹


寓內浮名也可刪心原始得接嵩山莫愁塵外無深趣白石青谿好掩關


舊時塵務未能刪瓢笠何須寄此山方寸清來無一事南公也免揭三關


衣囊柬束到嵩山雲自無心水自閒只把此閒閒到底不須持缽向人閒


拋閒信步入城游砧急家家九月秋忽遇子湖簾外犬親遭一口笑不休


雲水紛紛無盡期茶桮談笑切須知恐防大伯咍咍笑又詠枯椿舊處詩


蒲團靜對竹囪時花落花開總不知莫把此閒容易得臥龍當日也難期


少陵去後艸堂灰冷落巴山千載來月照洞庭萬頃碧不知新句為誰裁


高囪研墨寫新詩下筆未能又引疑始信昔人言不誤吟成扭斷數莖髭


虎須捋得才盈把鳳翥龍驤看作家不是嵩高真骨肉如何掌上有靈蛇


百劫塵緣剔得脫尋花趁柳也翛然此情便是毗邪意何用他家五味禪


金山室裏尋床座四大元無五蘊空玉帶輸來千古外桃花猶自怨春風


蒼蒼庭柏語來真老子不將竟示人若謂談玄終不實不知何地覓芳春


本常之理未能知埽地焚香看是誰者裏忽然頭角出青天白日复何疑


未知誰脫复誰縛太末蟲兒吞卻雀此意疑來幾十年猶傳普化空搖鐸


從來者事無多語一箇平常心自許黃葉西飛旅雁南秋風析析吹禾黍


天曉山前白雨收魚竿又理向谿流誰知自弄鉤頭餌眼看清波不計秋


禪心濯濯似秋月三十年來力已竭舉似公家知不知若知歸去莫輕忽


好箇龐家回向句荊釵脫下走盤珠千年法社無消息且喜今朝汝自符


一曲無絃彈未已仝人聞得便歡忻松門自此堪長嘯秋月浮來可贈君


紅塵豈是隔清涼祇恐牢牢著戲場報汝常光元具足不須此外別商量


齋心事佛只須真莫掠虛名笑殺人直與蘇黃仝鼻孔超然韻出劫前春


者事吾徒切要知臨機全不著思惟請看信手拈來藥即使膏肓也可醫


烏藤七尺驗雲水盡抱頭皮護痛痕不似君家心更切幾番走馬到龍門


香匙手裏撥盧煙此是諸方上上禪無那汪君猶未徹徒勞高步向林泉


世尊無說我無聞此語分明舉似君正體堂堂無位次歸家切忌罵慈雲


夜靜殘鐙在艸堂囪前寒景動輕霜道人紙被烘來煖一覺安眠萬事忘


橫擔一竹坐茅廬有客相尋忽下驢借問君家何處是門前五柳是吾居


山家充缽是園蔬歲歲年年食有餘更問住山消息子蒲團夜夜月來初


暑气相催到上方松門艸閣也清涼臥看拒霜華滿樹西風撲落上衣香


相逢盡是熱心人未肯休歸閒此身獨有傅君情可愛時時顧我詠陽春


臥龍山下芭蕉石石上莓苔深可尺一片贈君君莫輕有時價重連城璧


看水尋山情自說孃生鼻孔何曾別翦刀遺下響丁東此事分明都漏洩


雪斷夭桃映水紅陽春滿地艸茙茙文殊面目無臧處一任風吹日炙中


無情說法果何長撥著盧頭柏子香自是塵塵聲動地痴人猶自播雌黃


團團秋月上谿東素景如霜下艸芃好箇瞿曇清淨眼何妨說與白頭翁


塵心洗淨可逃禪靜裏煙華別一天若是翻然開醉眼騎驢何用到林泉


捉下猢猻即便休閉門高枕樂悠悠此時有問如何道拈起茶桮也好酬


白石巖前煙漠漠閒來石上看松鶴只須騎鶴白雲耑莫向人間嚼糟粕


列聖微言理可求囪前艸緣未為優山僧無者閒家具日日高眠接上流


當日張弓二十年三平一見開胸臆敲床自是醒韓公借問濟舟識不識


儒佛何曾是兩般埽除刪述各相關不知別有風流事只在相逢一笑間


一別錦江十歲寒家山回首幾摧肝逢君又話鄉中事夜半殘鐙淚眼看


伏枕床頭苦病身如今易簀欲拋塵要知此去家何處可問蓮花國裏人


秋霜打動庭梧落驚起高支三兩雀此意明明著見聞如何卻說空無作


日日囪中禮六時金臺有路預為期總之未了目前事拓足他方白蕅池


從前謬向經中討此日方知一字無種柳栽花堪自樂不須別處費工夫


去盡塵緣與野馬何空何有亦何假始知萬象一毛中魔佛相逢正好打


青眼高歌白日裏不僧不俗是何宗瞿曇老子也難識薄莫騎牛入亂松


清心絕欲坐間房便是長生第一方花落花開情自得何山何水不幽香


大業心心在聖堯深褱精一老漁樵楊雄去後無消息此日逢君意自銷


拄杖顛東拂子忙磚頭瓦塊費商量瞿曇一有拈花事千古虛聲落大唐


煩惱叢叢是燄光未能勘破苦何長回頭若醒塵緣夢便到如來大寂場


佛印圓通耳獨云由來堪忍詔聲聞慈航欲盡眾生界無那頑皮志不勤


道在常情須理會非男女相莫塗糊古人雖說無名字喫飯穿衣豈是無


宗旨今時豈易扶幾番困頓幾番穌雖然得箇蒲團地也笑功成萬骨枯


本來底事無名字教我如何安得名昨夜前村深雪裏不知何處笑歌聲


佛說何曾去一塵閒花野艸自天真須彌腳下滄溟水浸殺魚龍笑殺人


本來無住名真住佛子緣何信未能若使虛空開得口說時依舊未相應


方自方兮圓自圓道人活計此為先咽喉屏卻如何道三箇猢猻夜簸錢


山風摵摵隕霜露看看高梧秋已莫促織鳴來嬾婦驚道人何不趨歸路


熊耳山前斷臂師一缽傳來是幾時莫謂如今消息盡慈雲菴主也偏宜


山僧無法可相傳問著當央痛與拳曠劫無明從此息朝朝莫莫自天然


斬水蒼山兩地秋單車昨日到梁州迎風一掌能相委白月青天各自休


相逢惟說宕渠邊回首身前事枉然何日還鄉尋故老為余問訊李青蓮


九月九日昆陽裏閒看秋園落樣子籬邊醉殺陶淵明笑倩旁人為扶起


雷奔一喝勘來耑卻道明明是此旨更有蒼天兩字冤何曾悟得自家底


西風昨夜落青梧又見寒砧艸木枯十載梁城驚歲莫明朝回首是東吳


揮豪欲艸扇頭詩盡力畫來無一字引得鐙籠笑不休為君投筆慚無地


行盡深谿紫竹菴禪房華木映晴嵐秋來一碧如天鏡應看銀河下空潭


日下松支景漸斜香風十里道人家一腔清趣能消受散步長隄送去雅


何名清淨何名佛艸木河山人畜物縛作一團置掌中莫教滾滾如波沸


萬事經心溺是非一絲不挂也輕微請看聚散白雲景到底何曾有所依


秋老邊城木葉空太華風雨夜濛濛更殘忽霽昆陽月一片清光落浪中


寂寂山房月一鉤風迻花景過囪頭幾番欲繪金箋上只恐王維也著羞


字玅詩工遠擅場右丞千古筆生香莫云不是前身事一度思來笑欲狂


寄語忘情客可來山中靜極白雲河梁亦有清秋月好共知音酌茗桮


道者無心學漢詩閒情疏散是便宜相逢有問曹谿旨一掌分明贈故知


物物何曾別性天祇緣染汙各紛然如今說破雖無異一箇鼻頭沒半邊


有心說道道非道無意談心心自心一箇蒲團緘口坐高天白月上幽林


露溼疏林曉霧吹秋禽啼在桂花支如何此意人皆見不省從前夢幻時


世事看來如野馬人情不實似潺湲縱然玉帛千廂滿不及道人一日閒


烹茶釀酉也如如此是西林高士居亭上問余玄要意青天一嘯落池魚


油餈擿去事何如一掌當腮信不虛火裏生蓮香可愛聲名百代播群書


當年秦國扣禪宗無字徹來笑別峰心事恐人傳不盡親書入道語重重


道在邇而求諸遠飲得茶來忘卻飯忽照蔆花省舊顏翻然頓足悔來晚


嵩山敢自愛林泉總為雲峰許我眠法社夌徲非不惜如今半是野狐禪


一劍揮空及不及此談終不落階級轉身若不解真機方寸何能袪妄習


散手千巖未是玄銀河撲碎始悄然有人問爾真息遙指蜀山萬點尖


吾儕一柄龜毛拂別是人閒無價物白石先生也不知空教居士來相乞


塵說剎說熾然說朝朝莫莫何曾輟李君歸去返聞聞識得從前冤可雪


衲僧盡是老婆兒此語聞之也大奇近日梁城劉鐵磨孃生鼻孔要人知


臥龍不說聱頭禪有問當空築鐵鞭只教偷心無避處他年免得哭蒼天


六子生來人未遇如今者箇也須拋嵩山問汝如何道無翼鳥兒起鶴巢


毗目仙人失卻口嘉州大象向南走驀然撞著桃符神兩腳踢翻白額吼


春朝細雨下長空北去翩翩萬里鴻借問拖泥何所事幽谿蹋碎落花紅


風雨瀟瀟灑碧空松雲密密送飛鴻道人欲契無生旨且看東園樹樹紅


辭親下髮為僧事不務真心也枉然若得一期桶底落翻身便是祖師禪


孤標一榻坐閒房閱盡人閒四十霜回首絲絲如白雪名高蘭若淨天香


蘆花渡口一孤舟雲衰雨笠自風流有時臥唱華亭曲應是無心仝海鷗


不是挂冠圖小急都緣學佛價難酬於今欲入慈雲室只是深防棒血流


者箇須眉不是我才離者箇便相左何如拋下了然知斗大茅菴獨自坐


話到為僧未是難鼻梁摸著始心安請觀思大當年事三世吞來豈是謾


飄飄一笠漢中來萬里梁城得意回歸去三川尋古佛艸鞋破處罵吾儕


雨後煙光淨北斗輕風細細動楊柳看來不是眼中塵無那君心卻自負


者箇不生元不生挑鐙未必暗中行從今識得本來百鳥語松風祇是聲


十載昆明手共攜來風去雨每嵩西哭君何事抽身早孤我雲瓢在五谿


推破名韁利鎖關翻身如月涌千山毗邪有問須親對白石青松解笑顏

