嘉興大藏經（新文豐版）數位版, No. B276 不會禪師語錄


奇松怪石幾千層一向拋離今復尋峭壁懸崖真可長滿林荊棘虎狼聲


頻頻舉步恁麼行拄杖頭邊通個津水綠山遙無別路相逢只在野花村


覿面分明是個牛輕輕呼喚不回頭慢把鞭繩驀地擲咆哮忿怒一時收


牧童晝夜費心勤草料均調意更親密密綿綿無間斷鞭繩猶在手中停


山悠悠處水悠悠放去收來得自由林下牧童猶未歇牛兒不用鼻繩頭


頻吹鐵笛梵音弘牛背牧童喜氣濃拍拍相隨能幾識歸家步步樂無窮


忘牛處處任流通人住空山體亦窮法法從來無法法了無一法自玲瓏


物我俱忘空合空量周沙界盡和融清風一片無拘束不記東西南北中


無形無跡體還圓湛湛凝然宇宙間萬億須彌長作伴一輪紅日照玄關


春光處處設祗園柳巷花街大覺仙總為婆心傾法乳顛拈倒弄到驢年


無端放浪莫遮攔淹殺先天何日乾秖看貪從何處起沸湯爐炭化金蓮


舍宅焚燒一念嗔昏昏黑暗昧天真修羅隊裡翻筋斗無價寶珠幾復明


一上不立分三個長年癡醉自網羅衣中寶劍猛提取重重關鎖當時灰


大將來呈補碎雲冤冤殺縛個兒孫莊嚴有相歸無相裕後光前破暗燈


法幢久樹在郪江草料頻添不二場縱轉渡頭猶未歇檀那福慧自悠長


依師教訓莫因循百煉方堪神鬼欽眼耳若隨身色染八寒八熱是家親


正眼圓明是戒根重重關鎖指迷津披持盡屬兒孫事祖父從來不離身


愛網籠中飛出奇何緣慶幸得便宜想伊全仗東風力粉骨難酬大護持


鐵石冰心志貴堅檀那九族仗生天有時識破無持犯萬億乾坤一串穿


戒行如孀定慧基無持無犯是真持恒持自徹虛玄玅久侍巾瓶自有時


有持有犯戒珠虧無持無犯戒珠輝未到懸崖雙撒手干戈戰罷是誰非


袈裟不是等閒衣越聖超凡出網梯不信師言空剃髮三途都是悔修遲


家賊難防家賊勾七擒七縱沒蹤由返觀賊是家中寶戒性圓明豈屬修


春日晴和物物芳莫教虛度個時光杜鵑枝上聲聲語反聽情忘達本鄉


浮生七十寄山河自覺疏狂錯過多返看世間伶俐客自輕自賤更癡磨


這個兒童也異常上元祈保菊來芳麒麟山送麒麟子道一生生覆育昌


赤城鳳子寄麒麟佛照三多化育增後不久留桃浪客聯登科甲報君親


辭親割愛越塵輪妄歇情忘本現成不做一回新斬斷又來行了又來行


出家學道行為先五欲場中休去緣動靜忙閒開正眼不生一念證通圓


英年入道莫偷閒不住福田道自玄多少化城高枕客幾人超出色空天


慶雲遍覆大千葉是葉枝枝撐著月雲月無心運化空吾徒堪舉驗賢哲


一國花乘一釋迦大千世界一塵沙明明獨耀陰陽外凡聖同源一葉花


久寄溪山伴白雲偶來塵世暫為賓同鄉問我還源玅喫飯穿衣屙屎人


形枯鶴髮將還沌萬物俱忘醭滿脣莫怒野人違律法恩施德胤公侯門


沙彌定有前因來勤侍巾瓶莫賣呆眼耳莫隨財色轉法門孤迥看英材


戒是根基行是墻時時把隘緊提防挺身殺盡狼煙息衣甲銷同不夜光


三毒銷鎔體自然何須善惡兩頭擔因何不重形山寶取舍無端住福田


戒性圓明破暗燈不迷焉得有貪嗔若能念念常觀照堪與波離把臂行


戒是根基行是墻是誰披鎧治誰狂干戈戰罷忘功用白日青天賊獻贓


身心俱戒戒非身心戒俱忘越太清世界只因情愛有都來依樣息貪嗔


勤修戒定快超群去妄求真猶屬塵不住色空忘染靜方堪弘法報冤親


三毒銷鎔少放參自然五欲不相關挺身立個超群志雙桂飄香望子擔


盡虛空是福田衣遍界當人個坐具歷歷孤明超象外菩提無樹強除枝


者個沙彌氣骨強逢緣遇境要羞藏腳跟蹋斷五雲線異日回龍遍界香


者小沙彌也異常辭親割愛禮空王勤修三學依師訓普報冤親極樂鄉


戒行如孀猶執礙不持盡屬魔軍界觸塵不被根塵轉兔角本無增減壞


雲關蹋碎去當時一曲高歌助子機常憶叢林如護目管教祿位與天齊且道出林一句有何祥瑞秋鴈一聲迥天空萬里青


來寄叢林父有言九泉無慮子長年超群具有攀雲勢忠孝時懷遇墨仙萬里雲收天界淨海心無浪月孤圓諄諄教戒無餘事清白傳家代代賢


慧燈轉照六窗寒還借了明隨類安無住優曇能破暗金烏猶出水雲關


大千世界曇花裏萬象森羅慧育成玅體虛玄空染礙塵塵剎剎露全真


同源共乳飽先騰善識群機巧為人弟望阿兄吹一笛方堪水草寄浮身


暗通一竅效何靈半澤群萌半滌塵運用四時恆不間還源動定本無心


出水騰龍躍五天潺潺幽韻別人間都來玩賞渾如醉得意忘歸樂道仙


兀坐孤峰忘歲月下方忽報碧桃開剔眉試看松筠皤引得群仙駕鶴來


小院重輝勝五天龍回時過水雲瞻黃梅遞代真消息堪與吾徒驗正遍


袈裟數載覆魚龍今化飛騰萬里鵬清白傳家千古秀擔泉帶月續流通


子依僧像寄空門撥轉雲關祟不侵此去文星光映壁聯登獨耀勢超群忠孝全時弘祖道多生慶幸莫因循


來寄空門越險津袈裟角裏覆常生海心無浪三多秀拄杖頭邊不老春


護小沙彌如待賓他年一念護叢林雲關撥散文星耀忠孝傳家世代榮老大梢公休瞬眼金鰲殿閣更重新


上下四維不住蹤有何南北與西東猛然踏轉沉潭月義斷情忘萬象空


智波波含火智火火含波若識和合體佛常在此過


小小沙彌具大機侍師切莫厭勞疲有時堪續傳家子緊把靈根善護持


如善善如如亦忘幻漚原是佛家鄉猛然識得東風面罪福消同過電忙


圓澄取號名歸一煩惱場中貴暗識不記春秋暑與寒渾忘一笑知端的


常見見無見常知知無知非見非不見非住亦非離


圓相無形天地先古今應化化無邊時人不解無形玅還向無中識本源


生亦如兮死亦如如如之外盡皆虛明明獨耀陰陽外應化隨方不住拘


佛光主照十餘秋覆育三多任自遊今日空門留不住青雲得路占鰲頭


來寄空門翼養成去登雲路定超群好將忠孝傳家國祖脈流輝遞代榮


者漢舌頭無骨先拈黃葉止哭貧者直示衣珠富者不許住足分毫不肯放過踏翻凡聖窠窟活逼拈牛下兒人天偏肯推出住則如蜂護王行似戰兵擁纛生平不梳粧釵釧鎔一物西溪一派長充盈四海毒


無功受祿個老叟踢翻雙桂只一口閒敲貝葉似風翻動靜面南看北斗世外乾坤渾坐忘騰騰兀兀破空有顛拈倒弄似兒童不知塵世多花柳這樣絕學隱山流轉身定是揚家醜


踏斷腳根五色線何妨城市與溪山不能直下超玄鎖處處浮花礙眼關


浮生雖寄別人間笑指虛玄有甚拈一段家常公漏洩目前惟對五雲煙


者小沙彌世裔來圓明星耀越塵埃巾瓶久侍全機化格外令人夢眼開


截斷情關愛鎖來豈同點額逐空回陰陽難束忘家客普報雙親入聖才


一輪花甲患咽喉把住關頭氣不周惟有太虛難掩塞風雲忽散月當秋


空寄山河剛六十法門無補狼煙逼悶來也憶舊陀天又覺娑婆願未息


瘦骨如鋼鑄鶴翁懶登曲彔效頑童眼前多少閒題目對境猶如過樹風


假借形囊試幾番皺痕凸凹覺毿火風聚散無增減還借了明正眼看


臭屍何必衣衾棺拋散山河將各還舍利縱明猶屬幻不煩窣堵在人間


飽餐雙桂老鄉尊久處林泉毒更深遠地歸來如埜客旁敲正打念伶俜


年來八八通身懶過目如風念念灰試看有為無盡日玄機豈用巧安排


雪山子夜見明星一段風流畫不成世出世間俱照破是誰眼裏少瞳仁


重陽來到碧山頭一片婆心為子留詩對叮嚀千萬遍十年之後向誰儔


子寄空門仗碧山風塵削淨躍雲關他年忠孝傳家後盡性明心一樣擔


就中消息念三書晉接機投志不孤釋氏孔門今兩得芳名萬古作規模


終年學道志超群貴在時時近至人蹋轉波中星月迥大千沙界一閒身


龍印山頭養翼全魔宮虎穴任流傳無邊剎海張猊座倒弄顛拈越正遍


龍印山池一脈揚憨公吸去換人腸巾瓶久待全機喪罵盡諸方孰可量


六九年來萬象中龍迴野鶴五雲封忽聞轉釣爐煙泠苦我勞勞白髮空


龍印山頭無別路教人絕學越迷悟大千世界一微塵只責兒孫赤腳步


儒童投寄碧山高次第翔來寄祖祧盡性修真無二道蓮生鳳子滿於巢

