嘉興大藏經（新文豐版）數位版, No. B372 印心佛敏訥禪師語錄


堪笑瞿曇老叟要在人前賣醜不是文殊收拾幾乎一場漏逗


世尊手忙腳亂飲光特地眼花恰似東村王大伯爺兒打鼓弄琵琶


出定入定太煞搬弄無病喫藥藥變成病


傾腸吐出廓然無駭倒雄雄大丈夫熊耳山前成滯貨九年面壁嘴盧都


如何是佛乾屎橛千古萬古作話會世人知貴不知價老僧知價不知貴


如何是佛麻三觔一場好笑又驚人昨夜東家失了火天明真個可憐生


我手何似佛手放行捏聚由肘任爾倒嶽傾湫蝦也跳不出斗


我腳驢腳不別踏著七花八裂走出黃腰狐貍活活認龜成鱉


生緣人人本據六韜三略既備若是把定要津你從何處出氣


狂心無住日奔哮重駕安知萬里遙此際若還輕放逸管教觸處犯人苗


鼻頭扭轉捺機穿痛處難通盡喫鞭但得於中忘惡辣自然純己任相牽


從今不外絕紛馳水草殷勤日自隨珍重牧童牢把定孜孜相引勿教疲


幾曾打擲挽回頭不假鉤錐性已柔縱許目前無異路參天荊棘謾停留


嬴得乾坤大半邊頭頭總豁意悠然煙霞一飽無餘計若個牛兒更待牽


剛柔逆順總如如豎去橫來渾不拘芳艸青青隨臥起任從眠食意無餘


中不邊兮邊不中撈三搭四亂叢茸更教打失牛兒鼻始笑山童瞌睡濃


人牛一色渾其中者裏那邊迥絕同萬別千差合自轍新雲野水任西東


脫略風塵盡日閒了無一物礙其間惟餘此個形非質萬紫千紅總不關


藏身北斗露無蹤拶碎須彌迥太空萬里神光追不及三冬枯木秀雲叢


衣缽久墮大庾邊今古英賢孰可諳信手拈來親付囑普天匝地任流傳


一柄龜毛意更嘉驗人險處較些些只今付與闍黎去未許輕輕放過他


將三就四已多年呼喝隨機一線牽我此付渠衣缽去時臨白棒打青天


個柄鋤兒絕正偏東拋西擲惹人嫌吾今付與闍黎去萬仞岡頭倒弄拈


雙桂一枝密不通風今日分付彌滿湟中


嚼雪吞冰已有年今朝瞥爾苦言詮老僧贈柄鐵如意將去塵區打聖賢


耳掛腮邊眉橫眼上唇短舌長非和尚像慣以惡口傷人一味盲枷瞎棒家人見之生嗔外人聞之訕謗者樣無明頭為甚麼請他供養


衲子摸索不著只為腳跟未點地丹青圖得甚好只為面目太分明不見他七處顯現八字眉橫生成倔強不近人情為人喫盡熱心腸動不動一番惱悶


十五行腳拖人落水十八圓具落水拖人二十二踢破指頭血流遍地三十三喝佛罵祖罪過彌天總為不識進退所以費盡艸鞋錢今既識也理宜回頭轉腦還在者裏圖作甚麼邊事咄好不識羞


若道影子是埋卻老僧若道老僧是燒卻影子咦十字街頭布碌磚那個行人踏不著


勞勞何所適萬里謁高賢寥落一身外崎嶇孤杖邊裁詩吟白雪逸興慕青蓮欲學安心法心安法亦然


不辭千里步乘興陟高山掃雪尋幽徑拈花笑聖顏鳥從天外落雲向嶺頭還到彼孤窮處乾坤一眺間


不到峨眉頂焉知最上乘斷雲隨足轉孤鳥破煙騰九夏毫無暑三春盡是冰群峰如浪湧夜夜聽傳燈


幾經風雨到林泉覽勝探奇古寺前步步入來銀色界白雲深鎖散花天


旅洎蠶叢地流光幾度遷迂疏頻喪日放浪已窮年寐少因耽詠病深頗廢禪此生如未了堪愧復堪憐


清晨入聖地景色逼人清座上香雲細簾前瑞靄輕裁詩消永日把酒頌長庚謾說無生活無生卻有生


浩劫從誰搆挺然物外標不磨堪歲歲有影自朝朝七級凌雲直千尋射日高孑身滄海上今古畏金鰲


別向屏山下芒鞋任所之山空雲自去江闊水來遲隻杖隨千里窮猿戀一枝高情如不棄遠寄數行詩


纔得新晴日江昏浪湧沙漁床鋪柳葉渣澱沒蘆花煙霽堪垂釣風平可泛槎野情殊未盡閒看夕陽斜


羨君超覺地閉宇欲神凝保重無生果刪除有蔓藤明星開正眼孤月啟傳燈覷破桃紅意了然最上乘


誰將玉筍插江邊半接平蕪半入煙七級玲瓏風月老千尋浩渺古今懸錦屏高映南山目閬水遙來東楚船借問浮圖何代事漢家明帝始相傳


彼此天涯客奇逢破寂寥聚談三五日別緒萬千條明月欹高樹流雲過野橋何時同杖屐聯韻寫芭蕉


萍分天水遠隻杖入三巴歲月知多紀門庭異幾家鶺鴒朝喚影杜宇夜啼花槐柳舊阡陌相將映落霞


雲水孤蹤方外緣新懸瓢笠錦屏前晴江半落猿聲外古寺重遊竹徑邊我去從人惟把拂師來到處即安禪不須回望關山月說法還於蜀道傳


散步春郊外中天野色芳翔空隨鳥去止水任魚藏極目煙光遠怡情宵漢長嘉陵江上客競渡為誰忙


玉本無瑕不待粧誰將清影著雲堂多情漢使移根至潑墨山人引蔓長馬乳尚能偷造化龍鬚也自洩春光從教風月憐舒卷四季嘗鮮滿院香


天門詔下維舟解百里蒼生望堵環虎渡巴江歌政化舄飛廓廟演朝班堂前桂冷鞏吟砌水面風清月出關樽酒瑤琴多自暇徐敲清韻牧梁山


不入輪迴不受胎奇毛點翠絕塵埃英雄獨占高枝上意在摶鵬非兔來


野徑無多里攀蘿上翠顛山寒眠野鹿樹靜咽鳴蟬古洞朝霞隱空崖晚日懸何時結茅舍瀟灑任栖禪


茅茨結搆小山前時啟蓬門待大賢夜靜猿啼千壑杳春深鳥喚百花妍青松對榻欹書枕明月當窗譯梵詮物外閒情誰似我生涯竟日钁頭邊


新詩幾讀夜燈前讀罷含情憶古賢雲擁曉窗煙嶂寂月明秋樹露華妍高人別後何時見妙偈傳來不用詮待向東林攜手日相看一笑虎溪邊


四大本空休問年生緣如電幾盤桓為君看取恒沙界過去來今一指彈


不欲佛兮不欲仙興來偶爾寄林泉幻形有盡萬年曆誰了無生一大緣


雲連澗水樹連空杳杳溪山一徑通為問瞿曇何處是翠微深鎖綠陰中


一望無涯意渺然陰陰綠樹翳禪關山童為指雲生處便是皋蘭古寺間


居然勝地絕塵埃入戶閒花滿徑開為聽泉鳴山更靜日斜吟坐幾徘徊


此身只苦住娑婆漏影招風惹事多我欲藏身藏不得總然藏得待如何


唾面而今不柰何閒非閒是總由他張公醉也李公醉李比張公多甚麼


報道吾師圓寂了神光已落淚空彈燈前作偈花前獻松下留題竹下看望斷白雲思渺渺座間明月影團團當年遺我鐵如意薄暮空敲竹影寒


上品伽黎不再披了無一法與人持身穿破衲聊爾耳踏遍芒鞋不可知日月浮沉凡聖眼乾坤新舊古今詩秋風昨夜籬邊說報道吾師入定時


衣珠無恙付誰持祖意蒼忙何所之記得雲堂松影下石泉汲水供茶時


石橋西畔去一徑入崆峒蠟燭高臺矗香爐遠岫通晴光連曉樹翠靄落寒空欲問廣成子仙蹤渺未窮


蒼崖長接巘金剎遍玲瓏浩蕩千林日登臨萬古風鶴棲巖洞小鐘響殿廊空太息軒轅帝長存問道宮


纔入真乘寺心清即是禪妙香晨夜炷慧燄古今傳徑冷鹿迷雪峰晴鳥破煙相期玄度隱敢比道林賢


結社向東林香臺地布金講堂開自久禪舍閉還深已識幻中幻何勞心外心松風吹萬壑依約聽潮音


玄武祠明片片霞晴雲擁起碧蓮華閒來更上香山寺古木蒼茫映日斜


巉巖松翠碧玲瓏幾度鳴禽幾樹風無數叢林頻佇望淡煙餘靄夕陽中


寒暑亭亭一載還息心卻好住名山鳥迷雪徑眠幽樹雲鎖霜鐘閉遠關爐火夜增寒凜冽澗流春度水潺湲跏趺得悟無生理頗笑丹成欲駐顏


去去青溪上雲邊獨隱居已知心似水安得我非魚趺坐入禪定閉門罷讀書山空人事少落葉遍階除


人間長懶住栖跡向林丘竹徑搖晴碧松門帶晚秋觀空一念盡說法萬緣酬身事渾如此還於何處求


誰識居山意而今幽興長六時惟靜坐幾載不參方穀雨茶初熟松花飯更香此生隨分過那管世人忙


飯罷一攜笻山行石磴重巖前方睡虎澗底欲飛龍送供無人至談玄有客從上方鐘磬寂歸臥夢初濃


老幹蒼鱗不記年半依巖岫半臨泉茶煙斷後苔痕濕又枕雲根一覺眠


縹緲雲山一徑封巉崖深處好藏蹤元知世事溪頭水已識禪心江上峰志冷難消三寸雪窗明長對幾株松邇來安坐無餘事靜裏惟聞曉夜鐘


疊嶂嵯峨列翠屏畫圖原不屬丹青天成實樹雲為葉帝坐名山龜化形夕景落時終黯黯春花開處便零零而今覷破恒沙劫為誦牟尼止觀經


夢遊曾記印心堂行腳何由到上方借地栽松添積翠買盆移菊待舒黃詩情一笑因君得客路十年為道長坐對雲深煙樹裏從教燕子遶空梁


連朝世事罕曾聞起坐看山直到曛瑟瑟風聲傳佛偈喃喃鳥語譯玄文禪心靜似千峰月幻跡空如一澗雲笑指堂中雙侍者忘言欲與爾為群


擾擾紛紛置一邊棲遲方丈幾經年窗前種竹因遮屋月下看經足遣眠骨老頻堆顛上雪顏紅終化隴頭煙從今遊戲成三昧緩酌狂吟醉後禪


倚棹長吟對日斜且隨漁釣樂生涯侵雨雪伴煙霞到處江湖是我家


風平煙霽且收竿整頓荷衣別上灘急撥棹謾追歡若山若水一毛端


一綸舒卷一漁翁物外生涯趣不同收且放脫還籠撈三搭四在當中


出沒周旋波底求臨機得失總無愁鷗泛泛水悠悠捲起雲簾別下鉤


石橋南岸水芙蓉露滴香餘逐晚風青且綠白還紅枝枝葉葉澹晴空


竟日輕舟傍水旋漁翁活計總天然或獨釣或圍筌不遇金鱗不覆船


一鉤隨處樂閒情風定波心已斷塵無多事了餘生罷釣歸來帶月行


偶遇知音便繫船一壺共醉柳陰邊尋樂事笑長天隔江招手似徒然


淮北江南日轉新去來不立一微塵有時屈有時伸升沉不屬釣漁人


買舟乘興入煙灘兩岸潮平野徑漫前浪急後波翻掣轉蘆頭搭一竿


冒險生涯水國間潮奔萬馬勢如山朝柳岸暮蘆灣人生能得幾時間


截斷橫流把斷機蘆花兩岸逐風飛水泱泱山巍巍身在寥天何所歸


水滿清江月滿船隔江燃竹起蒼煙浙西北海東南去來何用一絲牽


咫尺雲山萬里情笑談百斛一毛輕從薄暮到天明元來寸步不曾行


貧來徹骨亦何嗔嘯傲江天只此身披荷葉席蒲茵白眼看他世上人


一舸風來蒲葦間夜深明月滿江關鱣潑潑水潺潺波頭波底意閒閒


而今揮手懶垂鉤任意魚兒得自由全放下六不收高歌一曲興悠悠


人世閒忙知未知若為相反若相宜吟梁父語吳兒王佐功名只任伊


此身安得我非魚究竟原來一物無赤條條一棹夫歸來依舊宿菰蘆


水面風清撥棹斜一聲欸乃意無涯看遠岫落輕霞柳外煙村四五家


終歲船頭把釣竿船行常恐到沙灘休懊惱莫貪歡人生得喪總無端


湮波江上釣魚翁短棹長歌幽興同適野市攜筠籠歸來半醉夕陽中


生涯一棹更何求少米無柴不用愁山淡淡水悠悠荻花飛處下銀鉤


裏湖深處看芙蓉冉冉香來陣陣風流水碧落花紅究竟花開都是空


多時釣艇幾回旋貪逐遊魚亦枉然方得手頓忘筌鎮日間眠不放船


物外光陰自適情滄江雨過淨無塵卻世慮達吾生坐看輕鷗止復行


兩兩三三齊放船將錢買酒白雲邊歌笑處晚涼天醉裏陶陶亦偶然


垂釣春江草樹新韶華過眼栖輕塵寵與辱屈還伸斷送閻浮多少人


昨日開帆七里灘舟行石鏬水漫漫風正緊浪齊翻為憶嚴陵一釣竿


笑傲乾坤雲水間回頭處處是青山花兩岸柳一灣時人不識謂偷閒


風順船開似發機日高雲淨去如飛潮信起遠山微返棹來朝歸未歸


秋盡蘆洲正泊船遙看群鴈破蒼煙經塞北過江南那有鄉心可掛牽


從來世事不關情到處扁舟一葉輕隨雨雪任晴明趁著風頭莫慢行


得魚何喜失何嗔楚水吳江自在身傾野榼襯香茵笑看碧桃花下人


除卻紛紛擾擾間眼前何物與相關林影動水聲潺得意忘言豈等閒


金鱗躍處懶隨鉤無束無拘也自由將網曬把綸收兩間物我共悠悠


富貴功名總不知乘流鼓枻是便宜呼漁父諭樵兒莘野幡然好笑伊


生計朝朝慣打魚歸來赤手卻全無輸野叟讓農夫析薪種穀等蒲蘆

