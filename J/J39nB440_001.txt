嘉興大藏經（新文豐版）數位版, No. B440 高峰喬松億禪師語錄


話頭誰字作麼參眼裏輪珠耳裏看得見彌陀須勦絕從前鼻孔任齁鼾


職事年來頗有功故名大樹繼吾宗前途不被口頭惑一任逢人撞木鐘


福城山下句猶存一語相投拂袖行魚化不須頻點額傾湫倒嶽出滄溟


持齋念佛又參禪一手何分掌與拳八字眉毛開兩道任君舉目看前川


覓心心是妄念佛佛成魔心忘佛俱遣石臼演摩訶


行盡天涯事事休歸來底事問須酬當頭句子如何道月映千江水一鉤


此日重逢一句無甜瓜卻易苦葫蘆但能識得主中主任駕輕舠汎五湖


多年不作枌榆夢忽得渠來敘故鄉話到石船載寶穀個中情緒說偏長


登山涉水叩吾歸底事明明說向回個個鼻頭氣兩孔人人額上一雙眉


山中行野語百般聲呵呵笑優游一個僧


山中住黃猿搖綠樹片時間殘紅堆滿路


山中坐誰管蒲團破穿不穿由他瞌睡大


山中臥夢想也無個主人公那知枕子墮


五雲積岫映窗紗宦海龍文妙轉賒舌底春風懷子野堂前艸色憶丹霞法門鐘鼎還相冀內院金湯又可誇不借南溟甘澤遠願君迥出聖凡家


峭壁峰巒峙起隈從空瀑布吼如雷亭飛玉兔蟾宮外殿倚金容瑞像開斷字殘碑籠舊靄蒼巖古樹長新苔徘徊漸覺有餘興況借春花把賦裁


折腳鐺中爛煮芹飽餐終日樂欣欣擬看瀑布從空雨卻笑莓苔似倚雲嶺上綠蔭全野景窗前碧水自成文居山且有間生計何必同塵戀世紛


癡憨學得且潛身縛屋陶陶別野村破竹通泉汎冷月燒鐺覓火煉維坤羊腸徑截輪迴路鷹觜鋤開解脫門有日長空風色遠垂綸還擬釣鯨鯤


枕石眠雲一物無溪山風月自蕭疏猿啼青嶂低巖谷鶴舞丹霄過嶺嵎金字書空傳電影紅輪匝地太陽孤菴內不聞菴外事溢目全彰萬象圖


自從笑破指頭花教外人傳別有家糞握灰燒乾天橛溝填壑塞爛冬瓜支鐺掬水依危石補衲尋針拾斷麻非是吾儕強設計隨緣且說任周遮


若是吾師真驀頭拄杖輪冤憾深如海不容紙上存咦捉月擒風心未已又來山水笑煙雲


者個阿師恰肖誰一世眼高眉毛滿地聖凡不容佛祖難覷直饒圖畫將來何益何益噫者廝老布衲識渠半邊鼻


樓高近可摩新月影落澄江湛碧天卻笑昔人操晚興屐聲踏踏自何年


霄壤雄開峰疊遠突兀仍留大別山帝女樓臺看不盡又添屏障隔雲關


黃鶴已隨仙影去白雲猶帶舊時顏我來賦感澄江冷楖栗還挑閣上山


暮色垂空別樣天臨茲江上信悠然瀟湘浩杳湖光淡漢水停淵海印涵奇彩雲邊瞻素月異香池畔撫青蓮墓臺山路行將盡蒼堞重重眼倦看

