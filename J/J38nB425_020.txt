嘉興大藏經（新文豐版）數位版, No. B425 即非禪師全錄


檀那德澤比淵深肯負秋蟾一照心自笑岫雲閒未得從龍飛去勉為霖


輿馬又輕舟乘子到渡頭水窮山不盡隨處更登樓


沃野二百里脩途半是松懷君一舉首疊嶂幾千重


人多愛神駿子兼重其義一念既不迷翻身脫毛類


善積小倉優忻逢達道流踏翻峰頂月涌出海門秋


久聞君富德一接見平生未了靈山話秋泉帶月烹


靈山舊面目非古亦非今秋半一輪月全彰古佛心


未駕鐵船浮來邀月上樓大千俱一照豈隔數峰頭


德皇廟貌俯滄浪一點英靈亙入荒暗度秋光五百載乾坤依舊水茫茫


一帆秋水一江風相送樓船至浴東畫裏江山看到岸謝君助我半神通


百里光三益辱迎一佛奴江頭欣把握皎月蘸冰壺


水陸一千里旬餘三易舟謝君雙桂楫棹破一天秋


法躬萬福倍忻忻況值弟昆禮意勤一日十霜無剩語滿堂和氣暖如雲


楓林點赤露婆心古澗聊為直指吟雙鶴現前呈普眼和山卓立示威音賢于建剎一莖艸須達數園百頃金翠靄玅高親覿面南詢謾向別峰尋


惟心法界沒多途萬行因花在處數滴血化為華藏海一毛頭上現毘盧


不著閒也豈著忙一瓢高掛白雲傍續燈不假通宵月兩道眉毛解放光


出佛身血寫佛經妄宣般若咒師親如斯忤逆為賢孝鐵樹花開別是春


萬里秋空望月光馬翁師弟喜同堂金風乍捲雲囊盡寶鑑偏從海印彰華廈樂成先選佛剎竿扶起好逢場不須更折蟾宮桂露柱花開天外香


香色堆頭隱逸翁嬾披金鎧戰秋風虛心日夕對君子不覺霜花撲面紅


金英朝浥露色帶御衣黃不逐浮華老惟期晚節香


叨陪法駕過東林山自高兮水自深雙袖慵隨雙鶴舞松蘿時對菊花斟


山重重也水重重重九重登最上峰收拾畫圖歸去也山城日午未聞鐘


驟雨相催早到門鼓鐘互動躍砂盆如知補處無雙位笑倒堂中第一尊閱遍獅林花有品嚼殘黃檗苦連根惟君作用天然別掇轉西江合本源


風顛引上白雲衢一道祥光朗太虛猊榻平分千嶂裏家山隔別十年餘巨川有豹非難伏三等接人慚不如老大弟兄歸未得且將大塊作吾廬


肚皮似海深無涯梭擲仙風上斗槎睹史陀天勒不住塵勞界裏現龍華


佛是了事漢世豈無全人踏半榑桑國初逢社稷臣


聽法于言前觀棋在局外予非遠錄公君是歐陽輩


上乘根器自西來郢斲東方出世材劍刃翻身全大用虛空為口老慵開尊稱萬福堂中主道契千秋腹裏孩七十二齡雙降誕喜師不墮聖凡胎


形名未兆相何來無那天生格外材照世珠從衣裏現驗人眼向頂門開繞圍龍象餘千指較勝芝蘭富百孩永鎮榑桑為日月憑教露柱又懷胎


壽域碧雲封影堂傍古松百川朝正脈萬岫繞開宗字篆疏山石碑題熊耳峰他年入正定隻履覓無蹤


放去泥牛不見蹤退閒結屋傍青松隔簾竹色分深淺入戶梅花較淡濃得趣時聞凌雪操知音未許抱琴從或時午夢尋高士踏遍綠陰千萬重


前身疑是慧安公嵩嶽移來檗苑中滄海胸襟山肺腑清秋明月夏松風喬撐碧落門庭峻涼蔭大千化道隆誰識白拈為榜樣出山原是住山翁


手植芝蘭香滿廬從心之歲樂如如一聲喚醒英雄夢始信堂堂不是渠


不覺別來又一冬白雲無語對青松他時有箇惺惺漢借子雙橋過萬峰


堂上三千指還誰較一籌元辰曾覷破更不涉春秋


今朝十月十剛逢年不惑吞殘粟棘蓬扶起庭前柏


貽予半幅紙掩映一庭芬琢句如齊已塗鴉似右軍


非凡莫顯聖借假以明真分取無情物合成有相身雙眸光映日一笑冷含春睹史忘歸去曇花幾度新


玅用繇來別雲廚不費工銀甌盛白雪瓦缽貯春風席異洞山果座兼普化翁以何酬法供托出一輪紅


玉曆開端標甲辰馬牛脫了好為人人身難得時須惜切莫從前蹉過春


禪心澹碧波峻骨自嵯峨十載栽黃檗為擎一鳥窠


一千七百繫驢橛十載接成白玉幢鞭得泥牛攢入海雲龍驚起躍春江


殿上如來號藥師聲鐘接足具威儀由來不假神功力陟彼崔嵬仗護持


風柯鳥語說真言朵朵青山不動尊轉入圓通無見頂分明別是一乾坤


午聽齋鐘憩寶幢銜花瑞鳥落雙雙山靈卻會山僧意拂盡春風看遠邦


均沾法乳潤焦枯若個男兒不丈夫傾出曹谿源一滴總教大海化醍醐


世尊放倒涅槃山百萬人天扶起難不意二千年以外日僧舒卷一毫端


靈光一點日並明今古無人畫得成是滅度耶非滅度半春花鳥自含情


世愈趍兮道益尊翁翁法澤至今存瞻雲隔斷東西土萬派千川歸一源


大地一虎關未許通凡聖隱顯日月星是師三要印


他山分半茅日與竹松交鈯斧時拈出逢場好斬貓


戒光寺裏禮栴檀噴嚏皆成優缽曇觸破虛空渾色相山花似錦水如藍


法泉時涌出流露一雙牙以此福人世如林春著花


天地藏一塵一塵一天地三千大悲翁化身亦如是手眼各自殊鼻孔元無異稽首如虛空空相難思議


玉泉古剎稱冠絕梵相較此無優劣若能覷破無邊身千丈舍那眼中屑


大寺之傍懸鑪鐘偶然一擊山玲瓏聲塵耳根俱不涉真聞獨露心自空


一畫肇開文字祖備嘗百艸現醫王冠裳雅製垂人極帝德如天覆萬方


數里閒行不記灣白雲盡處露青山為探古寺過橋立帶得溪聲隨步還


洛邑曰宇治山川發幽祕野曠地攤箋溪紆天艸字同遊日國僧平等唐朝寺不上寶林峰焉窮此韻致


御峰作室倩雲扃中有大悲昭厥靈水月千江堪供養何須芹藻薦惟馨


山高分脈遠湖碧引源長古廟雲封盡時聞玉骨香


大千一片土南北兩天台蘿徑渾相似頭陀疑再來山高擎日出殿敞翼雲開定裏傳何教天花落講臺


誰把無絃湖面張清風明月別宮商龍吟疑是龍香撥一曲餘音雲外長


台山歷罷宿湖傍曉起經行到上方山色秀鍾王者氣林花清沃御泉香安禪俱是新傳戒觸目無非古道場勝概宛然同我國不知身已在他鄉


父母皆為兒女癡如來度世亦如斯眾生一去都忘返轉得頭來是幾時


當時宗輩出獨讓國師賢帝賜三朝號山開四百年道容凜冰雪法眼照人天點醒多生夢全憑一指禪


久聞相國大叢林三代國師降法霖擬欲留題無一字憑風轉倩古松吟


去來元不涉峰巔愛子呈詩語句鮮自愧修行無道力山神看破我機先


入得聖賢數方知道德富譬續百千燈一燈光如故御爐半點煙散作三春霧一喝青山開國師全體露


山開三百有餘年梵剎莊嚴似四禪誰是國師正法眼雨輪日月耀中天


言佩靈山記身披忍辱衣檀波為說法睹史現皇畿


竹塢深藏聖子家千年亭畔古桃花前身南嶽胡為驗一字蓮經記不差


大雄峰頂再來人莫訝青山識面新笑破古今無二致大師寂旦是初辰


廣營如探瀆惟叟富知足予亦知足人來此借一宿


未來蓄盡閒言語及至相逢半句無或向菴中問直指萬竿松竹兩圓湖


寶鏡無痕水無澱大悲影裏開生面肉眼不識淨法身一帶青山繞白練古木差牙盤蒼崖幻出飛樓擎涌殿疑是竺國移桑東不然法法爭成現大悲善應王者身以德化民無罪譴山川秀美俗古風菩薩因茲發誓願願力猶如季月春紅滿園林緣殆遍眾生心隱大悲中惡自無性善非善鏡花水月菩提場堂堂腳下看機變若向盲人覓路頭知伊早已不著便記遊貂續拙老吟尤疑句裏藏雷電倏忽雲捲萬山青知有蟠龍起郊甸


佛號彌陀僧頭陀鹹淡之分江與河識得溼中無異性際天滄海不離波


虯龍倒跨上天階雲暗千峰雨送雷霹靂一聲喧宇宙含靈手眼一齊開


電光爍破人肝膽曠劫無明當下灰正令行時全殺活一聲地頂門開


神霆震激普天驚我母猶聞箍脫聲因此不須哀揖塚頓成木偶兩忘情


卻笑弟昆語句靈中峰廣錄一時呈填溝塞壑皆文字不用思惟總現成


拶出黃金汁揮殘白玉箋娘生一點血字字化紅蓮


當陽直指見全功人法雙空空亦空會得真空含萬有金烏依舊出桑東


竹裏邀明月清風拂素琴高深藏指外六合尟知音


非玉亦非金兼非瑟與琴打翻雙鼻孔直下吼雷音


別來將數月令我憶陶琴明日春歸去順風一寄音


眼裏瞳人吹觱篥為慶未生沒了日覷破未生日日生不妨花雨恒狼籍


右袒御衣特遠參入門影艸不須探衲衣下事如何舉海上孤峰映水藍


梅熟憶花苦詩成簡道安不將三幅紙大地一蒲團


拈出金剛錍刮卻根塵膜皮下有血性彈指超無學


嚼殘銕橛子滿口是文章意趣超言外世間難度量


一座古廬山移來屋裏看微雲穿石牖小瀑動雷灘綠瑣三春秀陰生六月寒一拳千里勢胸次海天寬景物雖虛假頭頭契本真點流成巨壑大塊納微塵寵積無為福宜歸有道人人工渾造化道用妙通神


上皇召見話離微囊得御香滿袖歸兼賜嚫金何所表鉗鎚百煉愈光輝


萬福堂薰萬壽香香雲香積靄東方雷聲淵默無私祝慧日光同化日長


潭澂月自現獨露本來面月落潭空時許子親相見


能隱復能現如蓮開水面移向雪中栽千聖覷不見


西來本無意臨濟有別傳棒前開活眼免下築愚拳


古佛鬥戰勝聿號曰大雄子今倒退步其進也無窮


一自靈山同授記神通妙用皆如意放光讓爾眼睛高鼻孔借予方出氣或謂木偶有甚靈供之畢竟何所利無心應物月臨川川增之福如潮至觀之風雲無甘霖甘霖必藉風雲致達人契理超象先玅斲無痕渾天地


銕梁擎佛日赤膽對青天屈指多英傑饒君一著先


丈室新開罩彩霞愈添慈母眼中花摩耶山外歸人遠且聽疏鐘點暮鴉


二難養拙樂天真禪寂自純慶日新自是龍天能輔善一村水竹付閒人


入門盤曲徑少憩古松陰乳岫窗前緣靈淵階下深不惟彰佛髻端可蘸天心隴畝富丘壑寧輸支遁林


池菴疊露月痕新如許清光冷照人暑氣洗殘無半點古梅瘦竹共精神


國君布德澤含靈魚鹿逢人總不驚三尺兒童知政化宜乎萬代享昇平


一堂分兩金千載沐恩深帝賜袈裟地臣開薝蔔林風柯明法相月渚現觀音不但為興福要人發道心


誰把小鐘山肖佛範大冶法身隨處圓一真中無假大地千華座虛空一片瓦幻盍古如來廣博無踰者日月無盡燈清風帚自把群鹿時獻花異香吹綠野萬象聽宣揚一音開聾啞稽首讚空王海墨難描寫


臨下赫然神且明欽承護國祐生民屏翰三寶將何答聊假空箋寫寸誠


檉魁立地不知年翠奪千林綠到天憶昔不承秦帝倏今堪扶起雪峰禪


大地由來一戲場諸郎卻解殺無常肉絲調合無生曲度盡迷雲出醉鄉


天符人意緩歸期人與天公想要詩曉起拾來雲幾片揮毫掃盡雨淋漓


白雲題破雨初收從者歡呼催放舟岫列高禪迎兩岸川浮巨楫泛中流者回以道觀風返不比當年孟浪遊或見吾師問勝概有聲畫出古皇州


腳跟生銕鑄頭角五雲遮覷破轉身句雙眸空月華


母難逢雙祝猶疑是兩年昨非渾不覺半百似徒然閏結三祇果重敷五月蓮頂門開隻眼看破未生前


遠來訊老翁遇子福城東隻眼青霄外百城跬步中早知君慧理莫笑我愚蒙放出轟雷古山河耳亦聾


同上縱橫十九路死生迷悟沒閒時任君一著高天下爭似山僧都不知


十霜居洛土冰檗嘗來苦苦盡甘自回倒生獨角虎


吞殘栗棘蓬毛孔吹香風翻卻舊燈盞金烏午夜紅


二六時禪誦綱領微塵眾合眼念摩訶槌醒千劫夢


宴坐翰墨林胸藏義海深和心都嘔出遍地是黃金


一切多羅藏不在黑白中咬著元字腳滿口吐春風


鎮庫渾無物生薑辣古今祖師不可見千載有知音


溈山千七百一杓舀將來隻手重伸出曇花鑊上開


三根作麼接一例廾烏藤佛祖不肯做邀渠見老僧


直原為眾務普請鼓三通不運四時力爭成一歲功


浴此無垢人玅觸已宣明雲淨水無影雨餘山更青


慶喜三十載達摩四十年今人乃若古鈍置祖師禪


菜頭蒸出骨香飯煮無涾彈破趙州齒與君三十叉


毫頭藏銕畫描出佛心肝獨許知恩者頂門著眼看


親恩同罔極析剝也難酬法海毛吞盡俱超生死流


服異人無異音殊理不殊驊騮蹲舌上笑我腹如衢


一脈出崑崙聲光澈海門萬流旋轉後何處不逢源


栽培如種德樂道已忘榮正信春無盡花開果自成


筆端三昧非吾長戲抹斜枝幻冷香雪質能消三伏暑飛紅滴翠總幽芳


仙方藏祕訣佛道露倪端一句無生話鍊成不老丹


山靈符主意有待道人遊宿雨消殘夏涼風送早秋忘機隨鶴出在處為雲留夜演微塵偈都盧一句酬


四八陀羅臂時時轉法輪威儀聲色外千日繞崑崙


勞爾趁朝晴迎予到正明相逢賓主外一句若何呈


字字皆舍花雨香香風吹澈滿山房只茲數偈堪清供何必人天敷法床


治定大勳臣樂道忘歲晚凜然忠義氣為民暖肝膽


二千五百載授記到于今外現郎官相居然出世心


吾自未能度焉能以度人州主與大德足以化生民


地靈鍾瑞氣祥感五芝生仁與天心合道同世運亨


遠秉將軍令耑來朝聖君繡衣餘紫氣旋結檗山雲


國師早出天童門真是黃龍九世孫四百五年燈欲盡榑桑頂上現朝暾


日月閒邊度渾忘海國遊仙齡方七秩弧且值中秋雙桂堂前郁脩琴竹裏幽江山收筆底元不羨丹丘


年踰稀古鬢春芽千里懷香行可嘉瞥轉一機逢遍吉玅高峰頂綻曇花


指屈中秋五十番圓明一點不相瞞迸開地頂門眼照澈娘生赤肉團算疊南山機共峻祉涯東海量同寬無邊風月無私祝虎嘯龍吟動九灘


新秋炊白粲香氣靄村村粒粒丘山重將何為抵恩


竹隱將雙白時逢八月中清光寒玉宇古桂撲金風席預曹溪話吟賡檗嶠翁茶香難入夢一嘯萬山空


先生大道繼能仁有相何曾著我人只為度生心未了再來示現宰官身


六歲甚四郎謁我于高堂落筆疾風雨心如明月光


曉出楓宸外遙臨檗苑中卿雲初布影林野沐仁風


雨霽山偏秀秋空月正涼相逢無一語別去話頭長


八十五老叟矍鑠似趙州世間無可喜此外復何憂


海闊天空風恬浪靜萬象森羅收歸一印


人道有五常信者居其一用一如畫師不離五色筆


覿面無玄語且斟趙老茶堂前花正發色映紫袈裟


何年佩法印筆底自靈通千載匡山客呼來半幅中


法育恩逾父母慈敢將自便忍離師緣栖海國沖霄鶴整頓當年掃地枝古渡霜深須早發重來水遠恐留遲願師四大恒安穩千里同風不隔眉


鄉國途遙緩鶴回隨緣作主且浮杯未能七匝繽花雨側聽三冬震法雷仙島雲留閒漢臥祖山檗付長兄培他時若肯光垂顧法供禪臺萬樹梅


大塊原為寓隨方皆可安直將留別意轉作未來看補處賢昆仲相期豎剎竿乘閒能過我山水富盤餐


謝贈遼天句難將踞地酬相辭重折葦不忍話深秋杲日杖頭挂滄江麈尾流兩般君固有益待壯林丘


法脈宗黃檗詞源出孔丘傾腸當別我運筆迅如流從此一相對不知又幾秋問梅先得信勿爽到青州


明日辭京國連宵話故鄉清言如簇桂寤寐已生香白浪峰頭鼓紅塵海面揚華兒通正脈杲老有餘光


知君學有本南浦是其宗久鍊降魔劍多年不露鋒謝君呼片月送我下高峰宛爾對顏色疇云不遠從


速駕鐘何處金烏天外懸大家接足禮送上渡頭船無語安高足和詩答老禪歸逢癲漢子為我屈三拳


指點風雲明祖意團圞水石語玄宗玅高頂上空王殿撐拄全憑二六峰


來去渾如昨東籬兩度花此心談不盡笑引一天霞


借此以發機見聞勿泥跡悟取本來無人天均利益


如來真舍利無成亦無壞虛空莫能藏法地方堪載


覷破無一實元腳何處立太子地時法華轉已畢


一幅古袈裟展開如銕壁堪笑老臊胡覿面自不識


昨夜夢明月今朝燦福星回光同本得雙眼燭天青


祗陀園裏富鋪金長者難忘舊日心百頃彤雲翻錦浪遲君法雨種瓊林


佛日新開黃檗禪雪峰敢吝選場聯一條拄杖支天地半個紅爐鑄聖賢


世情淡處道情濃如水使帆帆使風彼岸頓登方慶快長安古路一時通


霽日開風煙雲帆鏡裏懸浮生滄海隔有路可通天


朝逢重九趁浮杯移此瑤花鏡面開未審吾師當此際幾人扶上玅高臺


市雜道人家競參似織霞善來期見性勿使路頭差


何處無山寺順風泊室津江雲招一宿松月解留人


山野沒神通兩日住江中竭羅如有意敢借一帆風


野鶴度江灣乘雲在處閒海中知有國天外恐無山日涉煙波趣時忘道路艱天風扶到岸闊步上頭關


謝君兩葉舟送我下江流載返壽山月清光徹九洲


閒雲出洞非無意明月渡江更有情三益相求添巨舶不妨隨處任逢迎

