嘉興大藏經（新文豐版）數位版, No. B109 大藏一覽

大藏一覽卷第十


稽首釋迦大慈悲， 不立文字直指示。


○爰自西天四七祖， ○直至唐土二三師。


若因地倒，還因地起，離地求起，終無此理。


父母非我親，誰是最親者？諸佛非我道，誰為最道者？


汝言與心親，父母非可比，汝行與道合，諸佛心即是。外求有相佛，與汝不相似，欲識汝本心，非合亦非離。


身現圓月相，以表諸佛體，說法無其形，用辨非聲色。


在胎為身，處世名人，在眼曰見，在耳曰聞，在鼻辨香，在口談論，在手執捉，在足運奔。遍現俱該沙界，收攝在一微塵，識者知是佛性，不識喚作精魂。


吾本來茲土，傳法救迷情，一花開五葉，結果自然成。


身是菩提樹，心如明鏡臺，時時勤拂拭，莫使有塵埃。


菩提本非樹，心鏡亦非臺，本來無一物，何假拂塵埃？


○不惟直下秪單傳， ○爭奈旁人皆有分？


備觀來意皆如實，真幽之理竟不殊，本迷摩尼謂瓦礫，豁然自覺是真珠。無明、智慧等無異，當知萬法即皆如，愍此二見之徒輩，申詞措筆作斯書。觀身與佛不差別，何須更覓彼無餘？


一切佛法，自心本有，將心外求，捨父逃走。


心迷法華轉，心悟轉法華，誦久不明己，與義作讎家。無念念即正，有念念成邪，有無俱不計，長御白牛車。


經誦三千部，曹谿一句亡，未明出世旨，寧歇累生狂？羊鹿牛權設，初中後善揚，誰知火宅內，元是法中王？


自性具三身，發明成四智，不離見聞緣，超然登佛地。吾今為汝說，諦信永無迷，莫學馳求者，終日說菩提。


大圓鏡智性清淨，平等性智心無病，妙觀察智見非功，成所作智同圓鏡。五八六七果因轉，但用名言無實性，若於轉處不留情，繁興永處那伽定。轉前五識為成所作智，轉第六識為妙觀察智，轉第七識為平等性智，轉第八識為大圓鏡智。雖六、七因中轉五、八果上，轉，但轉其名而不轉其體也


三身無我體，四智本心明，身智融無礙，應物任隨形。起修皆妄動，守住匪真精，妙旨因師曉，終亡染汙名。


不見一法存無見，大似浮雲遮日面；不知一法守空知，還似太虛生閃電。此之知見瞥然興，錯認何曾解方便？汝當一念自知非，自己靈光常顯現。


無端起知解，著相求菩提，情存一念悟，寧越昔時迷。自性覺源體，隨照枉遷流，不入祖師室，茫然趣兩頭。


四大無主復如水，遇曲逢直無彼此，淨穢兩處不生心，壅決何曾有二意？觸境但似水無心，在世縱橫有何事？


見聞覺知無障礙，聲香味觸常三昧，如鳥空中只麼飛，無取無捨無憎愛。若會應處本無心，方得名為觀自在。


見道方修道，不見復何修？道性如虛空，虛空何所修？遍觀修道者，撥火覓浮漚，但看弄傀儡，線斷一時休。


道體本無修，不修自合道，若起修道心，此人不會道。棄卻一真性，卻入鬧浩浩，忽逢修道人，第一莫向道。


推真真無相，窮妄妄無形，返觀推窮心，知心亦假名，會道亦如此，到頭亦只寧。


善既從心生，惡豈離心有？善惡是外緣，於心實不有。捨惡送何處？取善令誰守？傷嗟二見人，攀緣兩頭走。若悟本無心，始悔從前咎。


視生如在夢，夢裏實是鬧，忽覺萬事休，還同睡時悟。智者會悟夢，迷人信夢鬧，會夢如兩般，一悟無別悟。富貴與貧賤，更亦無別路。


湘之南，潭之北，中有黃金充一國，無影樹下合同船，琉璃殿上無知識。真後住耽源山。


○南嶽一枝臨濟茂， ○清原兩派洞雲長。


有男不婚，有女不嫁，大家團欒頭，共說無生話。


百丈竿頭不動人，雖然得入未為真，百丈竿頭須進步，十方世界是全身。


學道之人不識真，只為從前認識神，無始劫來生死本，癡人喚作本來身。


一擊忘所知，更不假修治，處處無蹤跡，色色外威儀，諸方達道者，咸言上上機。


吾有一機，瞬目示伊，若也不會，別喚沙彌。


三十年來尋劍客，幾逢葉落幾抽枝，自從一見桃華後，直至如今更不疑。


從來共住不知名，任運相將只麼行，自古上賢猶不識，造次凡流豈敢明？


○練得身形似鶴形，千株松下兩函經，我來問道無餘說，雲在青天水在瓶。


切忌從他覓，迢迢與我疏，我今獨自往，處處得逢渠。渠今正是我，我今不是渠，應須恁麼會，方得契如如。


明明無悟法，悟法卻迷人，長舒兩腳睡，無偽亦無真。


切忌隨他覓，迢迢與我疏云云。


也大差，也大差，捲起簾來見天下，有人問我解何宗，拈得拂子驀口打。


舉不顧，即差互，擬思量，何劫悟？


若道法皆如幻有，造諸過惡應無咎，云何所作業不亡，而藉佛慈與接誘？


三玄三要事難分總頌三玄，得意忘言道易親意中玄，一句明明該萬像體中玄，重陽九日菊花新句中玄。


羊廣山頭草，憑君待價純，靈苗蕃茂處，深密固靈根。


散聖慈悲來世上， 語言流落滿人間。


若不傳法度眾生， 畢竟無能報恩者。


假使頂戴塵沙劫，身為床座遍三千，若不傳法度眾生，決定無能報恩者。

