嘉興大藏經（新文豐版）數位版, No. B287 自閒覺禪師語錄


踞盤陀石然照世燈聞聲救苦廣度群懵滿口名言雖不吐座前波浪湧千層


梁王殿上云不識少室峰前冷面壁莫教錯過老胡機一段清光射虛譽


者老臊鬍胸襟有甚奇特航海東來擬作震旦軌則纔到梁王殿上未免一場敗缺末後分皮分髓依然七花八裂咦宋雲別後無相識震旦空留履一隻


不近人情唯者漢廓然無聖對梁王直得渡江乘一葦波心點點露神光


淨瓶甘露水花香趺坐眈眈白象王秪為度生悲願重不知鬚髮幾多長


裂裂挈挈吒吒沙沙起臨濟中興之道豎天童已墜之幢掉棒打翻白月佛祖膽碎心慌自此威名華夏震惡聲赫赫播諸方


者僧口惡心慈殺人全不見血有時白日青天有時山崩地裂任是佛祖到來管取忘鋒結舌誰云臨濟中興說甚再來黃檗咄銅棺消息少人知不肖兒孫重著楔


罵人罵得徹骨打人打得徹髓不避諸方撿責一味打罵到底最初有個普州人也是這般面觜


橫吹無孔笛倒提氈拍板一向膽大心麤慣會殺佛殺祖者等川藞苴描畫他怎底雲間好個雪獅兒牙爪渾身任哮吼


眼如盲口如啞問禪道劈頭打知心獨有宗首座起家不亞天童下


愛說脫空話懶打葛藤禪手中白拂子抄先著著先任是銅頭鐵額漢到茲孰敢近伊前只有荊門首座時與月明簾下打鞦韆


騎賊馬奪賊鎗是個漢伎倆殺佛祖滅正法乃阿師行履道他續佛慧命渾無些子慈悲道他起死回生固有全機大用吼長老吼長老若遇這等種草切忌輕輕放過


性急似箭膽大如斗驅耕奪食白拂在手祖佛從教盡皺眉胸中憎愛了無有


準大心無毒未必心頭似口頭殺人不用刀觸著命根從此斷嫌佛不肯做長汀江上等人鬧處慣入頭龍淵窟中把釣這等沒規繩的村僧憨予長老描他怎底佳作人可知禮


個漢面皮如橘終日忙忙碌碌有時麤似泰山有時細如毫末微細處佛祖難知麤糙時鬼神莫測若問這廝有甚伎倆南維那直將龍淵室中喫過吾底獰拳辣掌好與驀面拈出


畫像畫身寫身寫真描真描人體人體神神人真身不立主賓任爾持去遍界生春


轟霹靂機寧容湊泊燦電光眼且過一邊至於河陽新婦子木塔老婆禪固是匙挑不上者老禿既恁麼擔板甬上雪西堂如何契合不見道獅子窟中獅子栴檀林內栴檀


鬧處好入頭贏得一雙白手靜裏喜退步慣開兩片皮無論凡來聖來白棒覿體提持就中不能委悉問取佛音廝兒


兔角杖橫拈倒用未護其短龜毛拂倒用橫拈寧露其長冷眼笑人人自笑賊心防賊賊難防岸侍者岸侍者寧剜與麼肉莫成與麼瘡咄


看你骨底骨董逢人驀面便欺手中一條拄杖慣自入水入泥珍重曙裴侍者莫學這等行為必須懸之高閣燒些黃熟香旃檀香沉水香熏黑他底面皮


者川藞苴分座天童倔強無比胸中無甚奇特要與岳林布袋古佛聯芳首尾硬將白拂當作任公竿要釣錦鱗於龍淵潭裏似者般無佛性底阿師欲做臨濟兒孫太煞無恥


一雙白手撐門戶兩眼寥寥爍太虛珍重吾孫休學樣自家規格好鋪舒


堪笑渠儂太煞呆不知立地等誰來到頭只得空雙手信有當年斷舌才枯木立禪


不將三昧起頹宗鐵缽高擎制毒龍引手白雲天際外收來放去自從容降龍展缽


平懷一種固難親直指分明向上因漏洩劫前消息子不知誰是個中人默坐豎指


參透天童密祖禪卻回陽羨日高眠清名雖不留僧史尚有臨機一著先


慧花未放根蒂先抽蜀水大智若愚聲光遍滿吳山起琳宮於百草頭邊標卵塔無陰陽地上藏身處不留朕跡無面目大地全彰尚有一種真奇特不將名姓繼聯芳


生緣西蜀泛三峽而遍歷荊湘垂手婁東據衣珠而光吞吳月慧燈不昧智鑒常明一室跏趺千岐坐斷年來自得真消息慧壽菴中高枕眠

