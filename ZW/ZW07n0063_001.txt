藏外佛教文獻數位版, No. 63 淨度三昧經

恣情放心意， 自種生死根。
輪轉更五道， 因立五處籍。
繫綴在五道， 廻行不休息，
皆由心所種。 貪婬為死徑，
愚癡為泥塗， 沒溺不得出。
嫉妒為罪本， 貪利為自衰。


放心在欲行， 嗜欲增其惑。
貪色日夜長禍， 離愛則無患。
貪欲意為田， 無厭行為種。
斷貪除利業， 離愛無憂患。
從是拔苦根， 棄苦昇紫堂。
永離生死惱， 終始不復更，
長存得自在。
五處為都滅， 神籍不復用。
制命為人尊， 宗仰如帝王。
尊獨無能過， 是故稽首禮。


