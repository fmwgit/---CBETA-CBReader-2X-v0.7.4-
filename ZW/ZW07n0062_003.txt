藏外佛教文獻數位版, No. 62 佛說消災延壽藥師灌頂章句儀

盡於未來一切劫， 讚佛甚深功德海。


富將經藏看千卷， 貴列幡花蔙兩行。
金相慈悲抒我願， 玉毫宛轉現威光。
滿門和樂芝蘭瑞， 堂上如來步彩霞。


琉璃地上七重林， 瑪瑙池中八德水。
金殿銀城光隱映， 瓊樓珠網影玲瓏。
欲塵意垢悉皆無， 還似彌陀佛國土。


久磨智刃越三祗， 已駕慈舟超六度。
堪與藥師為長子， 正當補處作醫王。
善男信女發心專， 盡願得生彼佛土。


更憑金口廣宣揚， 俾使凡情深信重。
彼若業緣生慧解， 自然除習務真修。
盡由此法破無明， 直至菩提正覺路。


纔聞一讚藥師名， 便似初嘗甘露味。
惡業根苗俱落謝， 魔家眷屬各奔馳。
若論顯正拔難危， 向下重重難說盡。


此身衣服尚難棄， 來世饑寒誰肯信？
聞我藥師名字者， 破他地獄罪因緣。
內財妻子若人求， 廻向菩提歡喜施。


不能曉了執愚迷， 恒自貢高生矯誑。
愛網縈纏無覺察， 塵根牢固日資深。
但能精進念琉璃， 願作沙門生厭離。


黑因黑果更何疑？ 如影隨形應萬定。
一失人身難再復， 千生業道苦輪迴。
若能專注念琉璃， 善友持提離罥縛。


山林樹下暗焚香， 日月星辰潛啟口。
或作符書相厭禱， 或持名字祝神祗。
但聞我佛藥師尊， 俱發慈心無惡念。


十齋八戒專精勤， 七日半年無退墮。
欲去彌陀清淨土， 還持滿月藥師名。
百年報定往生時， 八大高賢相接引。


玉毫深讚不思議， 金粟最降無礙辯。
證果已彰名普賢， 示因猶自號文殊。
維耶會上愍群生， 發請宣揚微妙法。


聞思聞盡盡聞圓， 覺所覺空空覺滿。
上契如來慈願力， 下合群生悲仰心。
雖然補處在西方， 偏與娑婆緣最重。


慈悲雲影庇三千， 道德香風薰一切。
菡萏蓮花開兩臉， 頻婆果色豔丹唇。
他心慧眼剎那間， 應念隨形皆濟度。


定門無際妙重重， 法性無言空寂寂。
世界無邊塵擾擾， 眾生無數業茫茫。
愛河無底浪滔滔， 是故我名無盡意。


願心牽起入纏心， 幻相假名出定相。
寶意出生如意寶， 華同結實說心華。
聞名彈指一稱時， 開發信根生福果。


根莖枝葉與華苗， 苦澀甘甜並冷暖。
先視眾生如父子， 次觀根器配君臣。
舌端功德最難量， 是故圓通從此入。


生時便解運神通， 在處常能為善友。
一眼盲龜纔指喻， 二親邪見頓消融。
若能積德累功深， 見像聞名皆獲利。


摩尼殿內放祥光， 獅子座頭宣妙法。
成就天人今不退， 莊嚴佛土使無邊。
龍華三會尚迢迢， 願與含靈生內院。


皆當通感現身來， 接引精神超化去。
九品蓮臺生上品， 三車運載駕牛車。
八音雅樂自然鳴， 每與上人同一處。


或因天福謝為人， 當與帝王家作子。
豪貴公卿並長者， 聰明端正復高才。
皆由念我藥師尊， 隨處所求常快樂。


若能愛樂及書持， 俾使宣通並憶念。
雜彩作囊常敬重， 諸天垂慶每匡扶。
邪魔惡氣盡消除， 正覺所言無不善。


右旋端座正思惟， 菜食長齋深禱願。
長壽富饒安穩樂， 善和男女進官資。
皆由敬重藥師尊， 世與明師相值遇。


蜚尸邪魅作災殃， 魍魎鬼神相撓亂。
水火象龍並毒獸， 虎狼盜賊與冤家。
藥師佛號盡消除， 華報尚由得如是。


玄中真個出重玄， 劫盡還應說難盡。
痼疾沈痾無救療， 連年累月未痊平。
一心專念總能消， 或是夙殃勤懺悔。


不遵師父善友言， 違背佛經僧寶信。
亡失人身將正念， 自招無間與傍生。
若能披懺改前非， 念我藥師皆解脫。


欺賢罔聖積愆瑕， 兩舌惡言招過咎。
火鑊冰河寧忍見， 刀山劍樹豈堪聞？
無非專念藥師尊， 如是罪根方懺悔。


撥無四果福田僧， 不信十方薄伽梵。
三世業緣俱猶豫， 一生善果每遲疑。
縱然地獄果將圓， 亦許懺揚永消滅。


有時王事枉侵淩， 到處惡人潛毀謗。
未解消騰招感業， 空懷結恨怨嗟心。
但能恭敬藥師尊， 祿位亨通俱稱意。


將期母子各平安， 暗祝聖賢同守護。
生下是男根具足， 養來無病性聰明。
皆由禮敬藥師尊， 惡鬼邪神無惱害。


我將軟首剖宣時， 汝信琉璃功德否？
慶喜再三心不退， 如來不二語真乘。
適今聞所未嘗聞， 誰敢輒形言不信？


祗因妄動六根塵， 結得無明三界業。
迷惑便歸魔鬼界， 輪迴不入正真門。
傷嗟此輩罪根深， 不信有何開化處。


開於耳目使光明， 照破幽明令曉悟。
福樹開敷千劫果， 罪根凋落萬生花。
皆由佛說《藥師經》， 一會聖凡深喜慶。


既然三業自相違， 爭得一如同佛性？
慶喜慚惶陳造次， 深憂罪責頓披陳。
如來智慧度難量， 有小疑猜甘首伏。


見聞知覺未圓融， 空色斷常猶執滯。
寂默尚能先頓悟， 名言何必更懷疑？
應須敬重藥師尊， 直趨菩提無上道。


無為境界絕思量， 有漏身心難揣度。
佛指十方菩薩眾， 更並三世薄伽師。
自能發信後來人， 何必文殊生此問？


或將竹帛寫玄文， 或為人天講妙法。
皆是大乘根性熟， 再逢中道教勳修。
更弘自利利他心， 我記此人成正道。


自惟作我苦困多， 況復藥師慈願重。
初學聲聞有限量， 爭教揣度不猜疑。
紅蓮舌相覆三千， 未見此人生妄語。


若懷少許蓋纏心， 必障大乘功德利。
改往修來常固慎， 背塵合覺始相應。
阿難稽首懺前非， 惟佛自知我心耳。


雪霜風雨不調和， 日月星辰生變怪。
賊盜兵戈相擾亂， 饑荒水旱起災殃。
若能讀誦此經文， 如上妖訛皆懺殄。


若人病苦至尫嬴， 依我科儀能救護。
七層齋戒旋燈樹， 六時行道演經文。
仍令燈主發精虔， 同結一心無不驗。


七層燈樹若車輪， 五色神幡如彩鳳。
蘋藻香花勤奉獻， 羽毛鱗介放從生。
橫罹口舌與冤家， 一切迍殃皆過度。


按於科教散香花， 集彼禛祥延福壽。
先為斷平冤濫事， 仍頒恩赦獄囚人。
善神歡喜雨風調， 國道安寧王道正。


皆由心地感招成， 儘是業緣因果報。
夙世因緣相會遇， 現生華報積愆瑕。
若無福善可依憑， 不測災殃難過度。


養生不解順天和， 將命有時違節候。
生死兩門求莫得， 艱辛萬種苦難當。
或其前世惡因緣， 罪過所招皆懺悔。


彩虹身上有纖毫， 業鏡光中寧隱諱。
七七日中如來了， 三三品內恐難生。
應須放命與燃燈， 拔彼精神令得度。


