藏外佛教文獻數位版, No. 62 佛說消災延壽藥師灌頂章句儀

莫道滿天星耿耿， 猶如孤月照乾坤。


富因積德光後裔， 貴是陰功啟芳聲。
金作良田惟至寶， 玉聯奎壁即為珍。
滿座聖賢呈瑞彩， 堂前供樂太平春。


菩提實相倘圓明， 生死妄心俱解脫。
若不隨宜開經路， 何名應病說方書？
拔除無始蓋纏根， 是故此經名得度。


六通上士雨奔騰， 十地高真雲靉靆。
帝釋梵王頭地禮， 人王天眾掌膠來。
逡巡圍遶紫金容， 未審誰能先發問。


愍嗟三界未來人， 請問十方往昔事。
何處世尊深濟度？ 何方國土最莊嚴？
大圓鏡智照無私， 願向今霄聞法要。


眾生業垢既無邊， 諸佛慈悲亦不盡。
有一法門深秘密， 再三為汝廣宣揚。
敕令諦聽善思惟， 時眾默然生愛樂。


三祗功業不思議， 十號名稱無等匹。
二六願門因地發， 百千相好果中圓。
我今依願讚琉璃， 伏願人神歡喜聽。


功德莊嚴妙相尊， 法界眾生同滿願。
一種行願一種智， 一種菩提一種理。
日光菩薩大慈悲， 能與眾生消災罪。


神光照透鐵圍山， 黑暗眾生離苦難。
二種行願二種智， 二種菩提二種理。
月光菩薩大慈悲， 能與眾生消災罪。


某人今朝繫洪名， 三世冤業皆消滅。


志心稱念藥師尊， 種種隨心皆滿願。
三種行願三種智， 三種菩提三種理。
文殊菩薩大慈悲， 能與眾生消災罪。


某人今朝繫洪名， 三世冤業皆消滅。


盡化廻心向大乘， 同駕白牛登彼岸。
四種行願四種智， 四種菩提四種理。
觀音菩薩大慈悲， 能與眾生消災罪。


某人今朝繫洪名， 三世冤業皆消滅。


志心稱念藥師名， 清淨尸羅同滿願。
五種行願五種智， 五種菩提五種理。
勢至菩薩大慈悲， 能與眾生消災罪。


某人今朝繫洪名， 三世冤業皆消滅。


專心稱念藥師名， 身相端嚴皆敬愛。
六種行願六種智， 六種菩提六種理。
無盡意菩薩大慈悲， 能與眾生消災罪。


某人今朝繫洪名， 三世冤業皆消滅。


無救無依無護持， 聞舉佛名離苦難。
七種行願七種智， 七種菩提七種理。
寶曇花菩薩大慈悲， 能與眾生消災罪。


某人今朝繫洪名， 三世冤業皆消滅。


志心稱念藥師名， 轉女成男皆滿願。
八種行願八種智， 八種菩提八種理。
藥王菩薩大慈悲， 能與眾生消災罪。


某人今朝繫洪名， 三世冤業皆消滅。


專心稱念藥師名， 摧破邪心皈正道。
九種行願九種智， 九種菩提九種理。
藥上菩薩大慈悲， 能與眾生消災罪。


某人今朝繫洪名， 三世冤業皆消滅。


志心稱念藥師尊， 枷鎖解脫離苦難。
十種行願十種智， 十種菩提十種理。
彌勒菩薩大慈悲， 能與眾生消災罪。


某人今朝繫洪名， 三世冤業皆消滅。


志心稱念藥師尊， 法力資財身勇健。
十一種行願十一種智， 十一種菩提十一種理。
救脫菩薩大慈悲， 能與眾生消災罪。


某人今朝繫洪名， 三世冤業皆消滅。


志心稱念藥師名， 上妙衣服嚴身遍。
十二種行願十二種智， 十二種菩提十二種理。
解冤結菩薩大慈悲， 能與眾生消災罪。


某人今朝繫洪名， 三世冤業皆消滅。


今時燈主發精誠， 一一依憑諸佛願。


光明普照大千中， 威德遍聞三界外。
妙相顓顓身挺特， 威容肅肅相端嚴。
令他蠢動眾群生， 與我此身無一異。


四生品類盡含容， 萬象森羅無障礙。
寂爾無為常應念， 湛然不動若虛空。
幽冥癡暗眾群生， 皆願發蒙令曉悟。


常將智海潤焦枯， 永使慧燈消黑暗。
國土更無饑渴想， 人民不有怨嗟聲。
誓將美饈濟孤貧， 普使眾生令飽滿。


星中皓月獨晶瑩， 水裏紅蓮常瑩淨。
生死雲開無垢翳， 識心浪靜絕痕瑕。
令諸熱惱得清涼， 情與無情同一體。


常令戒地有馨香， 勿使情塵生染汙。
萬劫千生寧毀犯， 三十七證轉分明。
便令三界眾群生， 同至菩提無缺漏。


盲聾喑啞不曾聞， 跛躄癊殘何況見？
彼若業緣生惡果， 我憑佛力為消除。
人民相視勿冤憎， 禮義謙恭相敬奉。


無皈依處作梯航， 遭苦難時為救護。
法藥調和多種病， 善言誘諭小乘心。
咸令勇猛大根機， 直至菩提無退轉。


講說大道發蒙來， 開曉疑情通徹去。
智慧門深須究竟， 菩提路遠莫因循。
靜思我師正真言， 如救頭然無懈怠。


惟將定力自嚴持， 祗用慈心相攝受。
六十二般顛倒見， 百千萬劫轉輪身。
顯揚指示正真源， 共趣圓常入正路。


殘刑虐法不偏加， 薄賦輕徭修正道。
枷鎖鞭笞不曾見， 冤讎枉濫未嘗聞。
人民相視勿憂愁， 王道昇平歌政化。


休將物命列雕盤， 靡使腥膻薰覺性。
畿火豈焚無想念？ 靈臺寧貯不享餐。
天廚美饈種多般， 應念隨心皆施與。


若逢裸露與孤貧， 施與衣資並庫藏。
絲竹管絃長在耳， 貴榮歡樂每隨心。
和顏悅色相莊嚴， 無有一人生惡念。


一願身相放光明， 普照塵沙無障礙。
二願破除諸愛結， 自然寶體似琉璃。
三願發心等滄溟， 流注眾生令飽滿。
四願圓光如寶月， 照開生死業浮雲。
五願戒定自然成， 不失威儀三寶行。
六願眾生根具足， 我今身相俱諸緣。
七願閻浮疾苦人， 我法便為諸妙藥。
八願眾生愚癡者， 吾能說法為開通。
九願諸魔妒惑心， 使人正真祛疑惑。
十願橫遭王難苦， 我將身命代臨刑。
十一願當來發身財， 施與眾生為飲食。
十二願果圓成正覺， 不教國土有饑寒。
和顏悅色樂昇平， 共等伊圓慈慧力。
如是真空十二願， 一一金口標題名。
今時演讚不思議， 萬劫千生資福壽。


