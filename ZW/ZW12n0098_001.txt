藏外佛教文獻數位版, No. 98 圓通三慧大齋道場儀

觀音勝會啟壇場， 密咒柴油水米香。
安息飛煙雲霧捲， 蘭膏發熖慧燈光。
緇流濟濟皆精潔， 賢聖巍巍盡讚揚。
法雨滿空甘露灑， 道場無處不清涼。


觀音感驗難思議， 能與眾生作福緣。
柴油淨水誦真言， 所冀吉蠲無觸穢。


壓油縱有傷生悮， 破暗寧無利物心。
更凴秘密作加持， 爍破群昏無限量。


妙湛靈源常混混， 真空性水自淵淵。
眾生無始妄情昏， 普願霑濡心垢淨。


佛世比丘燒沉水， 香嚴聞已悟圓通。
檀那敬請聖觀音， 拙具羅香凴此咒。


心地清涼由法力， 色身安快仗資糧。
我今稱讚此密言， 菩薩天人常賜我。


