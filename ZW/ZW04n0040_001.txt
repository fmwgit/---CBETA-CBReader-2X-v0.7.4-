藏外佛教文獻數位版, No. 40 地獄變經文偈頌

一落冥間諸地獄， 喧喧受罪不知年。


依名放出三途獄， 免歷冥間遭苦辛。


猶得善神常守護， 往生豪富信心家。


願執金剛真慧劍， 斬除魔族悟無生。


若造此經兼畫像， 閻王判放罪消除。


教化厭苦思安樂， 故現閻羅天子形。


捨命頓超三惡道， 此身長免入阿鼻。


苦海不修橋筏渡， 欲憑何物得超昇？


釋梵諸天冥密眾， 咸來稽首世尊前。


努力設齋功德具， 恒沙諸罪自消亡。


不善尚憂千日內， 胎生產死夭亡身。


若悟百年彈指過， 修齋聽法莫教遲。


遇逢齋日勤修福， 免見前程惡業牽。


落在波中何時出， 早修淨土脫沉淪。


但念諸佛求功德， 罪業消除好處生。


自作自招還自受， 莫待□時手腳□。


要免閻王親叫問， 持念地藏一千聲。


終不以此苦， 退失菩提心。


九品蓮花沾有分， 毒蛇豈敢便相過？


觀音哀愍眾生苦， 免離地獄現慈悲。


但念能除多種罪， 鋸解無由敢用君。


直饒造業如山重， 但念真名免眾殃。


更誦彌陀一千遍， 自然黑暗顯光明。


身落三塗遭痛苦， 信者一念自合知。


終不以此苦， 退失菩提心。


勸君莫作謾心事， 十佛巖前現報司。


如鐵生垢， 反食其身， 惡生於心， 還自害形。


佛語真實， 決定不虛。


天堂也廣， 地獄也闊， 不信佛言， 且奈心苦。


吾道苦中求樂，
眾生樂中求苦。


善有善報，
惡有惡報。 善惡無報， 天地有私。


