藏外佛教文獻數位版, No. 82 文殊師利所說般若波羅蜜經序偈釋

供養於諸佛， 教化彼群生。
福慧力莊嚴， 現身修淨土，
導引諸菩薩， 同入一相門。
自在神通力， 化跡應無窮，
三乘濟道機， 具六波羅蜜。
世間出世間， 皆悉分別知，
善入諸佛藏， 功德海無邊。


應彼眾生故， 方便現隨宜。
文殊文字殊， 印同一寶印，
猶如自在王， 教令隨方國。


五色加十重， 明耀甚奇特。
普遍無量眾， 被觸諸群生，
八部及四眾， 咸遇光歡喜。


帝釋四天王， 有頂諸眷屬。
各賫其供養， 來至祇洹門，
四眾及天龍， 一切皆雲集。


知諸大眾來， 即從禪住出。
因告舍利弗， 次復命文殊，
皆云中夜光， 蒙照故來此。


如來問文殊， 汝今何所見。
文殊法王子， 久已了真由，
敢對如來前， 決定獅子吼。
說法身微妙， 實不可思議，
非彼有無形， 亦非生滅見。
能觀及所觀， 心境非一異，
為化眾生故， 假說如是言。
乃至真實見， 中亦無所依，
寂滅體如如， 故言無見相。


身子復生疑， 於義未能了。
云何無所見， 名曰見如來，
文殊泯亦談， 般若無能解。
非但佛體空， 眾生不可得，
法界無增減， 猶如彼太虛。
離數及無數， 非彼劫恆沙，
生滅至涅槃， 妄有非真實。
菩提與眾生， 究竟非一異，
名相不可得， 理實無所存。


放妙光， 入灌文殊頂。
其頂出， 普照諸大眾，
遍十方， 一切皆安樂。
付囑法王子， 非無大因緣，
時眾渴仰思， 必當說妙法。
斯皆共議審， 發意更專精，
一心願樂聞， 虛沖默然住。


文殊以巧智， 善說寂滅光。
非色相去來， 無能見分別，
普欲令眾生， 同入無相慧。


光智佛眾生， 本來同一義。
如是甚深法， 非妄識能知，
文殊對佛前， 敢作如實說。


數量及廣狹， 邊際不可得。
無根無所繫， 一一等虛空，
如來與眾生， 同住涅槃界。


有住即非修， 真修即無住。


不斷凡所有， 非取聖殊別。
無得無所修， 本來常寂滅，
生死與涅槃， 於中無取捨。
乃至微細法， 離覺不思惟，
三乘及佛乘， 無有上中下。


三乘不可得， 平等義無差。
六度性皆空， 佛德亦如是，
乃至一切智， 究竟無有崖。
不可思議法， 是名真般若，
離彼而思惟， 法本無生滅。
五陰十二入， 三六界常空，
妙覺與佛乘， 斯皆不可得。
若心行處滅， 真實無所修，
三界內外空， 於中無取捨。


有聞無慮者， 宿善乃能知。


色心如幻炎， 十八界虛空。
六度至佛能， 真實不可得，
無法及有法， 內外亦皆然。
若得即非真， 遠離如實印，
若智無所得， 與般若相應。
有人聞此法， 決定不驚疑，
必於無量佛， 宿種諸善根。


垢淨不可得， 生死涅槃如。
三乘及凡夫， 究竟無差別，
明了真淨智， 一切見不生。


文殊與世尊， 師弟無有異。
以佛無所住， 文殊亦無住，
以無所住故， 無有有法人。


至到及菩提， 斯皆不可住。
若人隨語轉， 即失理真實，
心空無所依， 知法離名字。


大眾咸請疑， 聞思何所益？


決定不生疑， 必成無上道。
彼善男女等， 當為大施主，
第一勝無比， 具足六波羅。
功德力莊嚴， 相好皆成就，
自他無怖畏， 究竟度眾生。
以無所得心， 通達第一義，
能超於彼岸， 了解不思議。


以無見樂故， 寂滅歸正真。
菩提無住處， 非彼四心求，
若生求不求， 即是凡夫相。


已於無量佛， 淨修真梵行。
勸請菩薩等， 當依此法學，
文殊以實觀， 泯跡通玄說。
以彼一相門， 混同於眾生，
若我種善根， 一切亦如是。
所以作斯說， 平等界因緣，
無別見證知， 本際常無二。


佛凡不可得， 亦無有語言。
言亦不生滅， 無語法相應，
非字非句聲， 理當如是學。


諸佛不可得， 亦非境覺知。
法界即菩提， 佛境無差別，
非作非所作， 寂滅性無為。


於中能了知， 趣至不生墮。
菩提無入得， 般若體常空，
一異及去來， 空中本無際。
若人有所得， 即為增上慢，
彼諸信施人， 不應隨供養。
若能無依作， 通達性平等，
煩惱與菩提， 智斷法無二。
真空本自空， 彼我無無我，
境智不生心， 於中何所畏。


但諸大菩薩， 終無五逆心。
以此表證知， 至理無行相，
五陰十八界， 本際不可得。
法界非法界， 乃至生老死，
六度及佛能， 斯皆無所有。
一切諸道心， 無上非無上，
可得不可得， 本來無所住。


文殊何有意， 謂佛是我師。
以知如理故， 決定無疑慮，
諸佛不生入， 與彼法界同。
流轉不流轉， 一相俱無相，
不流尚不得， 何況當有流。
此說義甚深， 餘人難信解，
唯有佛菩薩， 及漏盡能知。


佛答彼凡夫， 於中能起信。
以如來無心， 凡夫亦復然，
彼此無異故， 乃說如是言。
大眾咸有疑， 願佛為解說，
世尊如理答， 實相本無差。
法性法位中， 凡佛同無異，
混同於一相， 究竟無有別。


知佛無二心， 故明成最勝。
乃至不可思， 義如前句釋，
佛無所教化， 以彼法界空。
如來真福田， 實相亦無異，
於彼法性中， 究竟非差別。
文殊無所依， 具答世尊意，
勝田及化田， 寂滅離言說。


以佛威神力， 六種震大地。
四眾聞見已， 皆遠塵離垢，
無量諸天人， 咸得法眼淨。


如來正遍知， 前後皆明照。
為令說般若， 往昔亦同然，
地動及益人， 緣應故如此。


寂滅無名句， 乃至響聲空。
正智無流心， 不見入不入，
於是深三昧， 微細不思惟。
猶如學射人， 初中及後巧，
遂更無前意， 彼定亦復然。
身子又生疑， 汝今未可住，
離是不思議， 別有寂定故。
文殊復答言， 我無如是意，
二定俱不得， 云何捨取彼。
如是不思議， 一切皆同得，
以彼心非心， 即是深三昧。


久遠已深修， 歷事於諸佛。
汝今住何法， 巧說如是言，
文殊白世尊， 我實無心住。
諸法不可得， 法界本無人，
誰當信此言， 不執生滅者。
復有具三毒， 於中能信知，
以彼煩惱空， 性無可滅故。


迦葉請佛疑， 未來何人信？
世尊諦觀察， 惟有彼四眾，
後於來世中， 當能信此法。
如人失寶珠， 未獲生憂惱，
後時遇然得， 必生大歡喜。
又如天樹花， 苞生開不久，
若彼聞此法， 信發定無疑。
當知般若法， 久住而不滅，
以佛神力故， 處處遍流行。
若人重得聞， 如獲珠歡喜，
聞已能信解， 與本智相應。


未來善男女， 於理若為通。
佛更重明言， 若人信此法，
以無所得心， 行相亦如是。
又勸人受持， 必得不退地，
虛空法界等， 妙達不思議。
般若諸法王， 能蓋彼餘義，
慈悲廣遍覆， 超出世間乘。


亦無可執持， 云何受功德。
佛言無作相， 非凡聖所行，
究竟不思議， 乃與真如合。


觀見及聞思， 當修此真智。
般若無邊量， 非方所去來，
體無作無為， 即本真法界。
是菩薩行處， 諸佛依所生，
具有六波羅， 得成無上道。
慈悲普覆護， 遍益諸群生，
定慧及神通， 內外皆成就。
諸法無出離， 通人當證知，
如實性真空， 亦無道非道。
一切法皆如， 性與菩提等，
眾生非眾生， 於法無所著。
彼諸四眾等， 受持為他說，
乃至一四句， 當得不墮法。
少義已如此， 何況如實修，
當知彼學人， 住佛深境界。
若聞不怖畏， 必為如來印，
印已無所著， 不墮二乘位。


帝釋及諸天， 空中設供養。
雨細末栴檀， 金屑及諸華，
願我於未來， 更聞如此法。
若有諸菩薩， 已蒙印所印，
我隨其聽受， 成就薩婆若。
中有善男子， 得聞如是經，
我衛護彼人， 面百無災媚。
又能究竟者， 決定趣菩提，
日日往其前， 施設諸供養。
佛讚天帝意， 如汝說如是，
當知彼學人， 必定成真道。


因說此語時， 神功震大地。
微笑施光明， 遍滿三千界，
以此力印持， 令法久住世。
文殊已了知， 如來光瑞相，
有人於未來， 能信不輕毀。
當知如是人， 般若之所印，
若魔及魔民， 不能得方便。


汝等當受持， 未來廣流佈。
二人受佛語， 聞名及奉行，
如來又校量， 顯此經功德。
若人恆沙劫， 以無價寶珠，
佈施爾眾生， 復令發道意。
是時彼施主， 復化彼諸人，
並至阿羅漢， 彼所得功德。
其中有一人， 能信此經典，
一念不嫌疑， 功德過於彼。
乃至萬億倍， 算數不能知，
何況具受行， 廣為他人說。
是人獲大利， 功德實無邊，
一切諸如來， 稱說不能盡。
為故善男子， 應當精進修，
及守護此經， 能滅生死怖。
摧天魔外道， 建立最勝幢，
將諸菩薩眾， 至大涅槃果。


如佛所教勅， 宣佈在人天。
唯願大慈悲， 願不以為慮，
如是面三白， 不敢違佛旨。
文殊法王子， 及諸大菩薩，
四眾八部神， 一切皆隨命。
法名文殊說， 理號般若經，
問答義甚深， 大聖相知印。
其言辭省略， 文句事不煩，
中有理通人， 自當知最勝。


