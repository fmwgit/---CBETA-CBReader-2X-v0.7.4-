藏外佛教文獻數位版, No. 91 金剛峻經金剛頂一切如來深妙秘密金剛界大三昧耶修行四十二種壇法經作用威儀法則　大毘盧遮那佛金剛心地法門密法戒壇法儀則

仰啟蓮花胎藏聖， 無邊清淨總持門。
普遍光明照十方， 焰髮應化三千界。
如日寶印從心現， 無能聖主大明王。
常住如來三昧中， 超入瑜伽圓覺位。
毘盧遮那尊演說， 金剛手捧妙真言。
流傳密語在真經， 悉地助修成就法。
五濁愚迷心覺悟， 誓求無上大菩提。
凝然三昧觀本尊， 故號金剛得自在。
依法誦滿落叉遍， 此生證居歡喜地。
現身不遭諸狂橫， 火焚水溺及刀傷。
不為軍陣損其身， 賊盜興心自歡喜。
縱犯波羅十惡罪， 無量煞劫大真人。
五逆根本七無遮， 憶念隨聲自消滅。
真言聖力功無量， 故我宣讚難思議。
願此福勝施含生， 速證無為超悉地。


