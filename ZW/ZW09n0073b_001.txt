藏外佛教文獻數位版, No. 73b 金剛經讚集（擬）

常能作此觀， 逢難轉堅牢。
無非亦無是， 無下亦無高。
若滅貪嗔賊， 須行智惠刀。


二智心中遣， 三空境上祛。
無明念念滅， 隨眠漸漸除。
觀心不染著， 何啻至無餘。


澄神生覺性， 志慮滅迷情。
遍計虛分別， 由來假立名。
若了依他起， 無別有圓成。


明來闇便謝， 無復暫時停。
妄心猶未滅， 仍見我人形。
妙智圓光照， 唯得一虛名。


資生無畏法， 聲色勿相干。
二邊純莫立， 中道不須安。
欲覓無生福， 背境向心看。


行悲濟貧乏， 報果不相忘。
凡夫情行劣， 施者著稱揚。
若論檀相貌， 如空遍十方。


恐人生斷見， 權且立虛名。
假號三十二， 八十也空聲。
有身非覺體， 無相乃真形。


當來末世後， 唯恐法將沉。
空生情未達， 聞義畏難任。
如能信此說， 一念佛知心。


克因於此日， 證果未來時。
三大經多劫， 六度久安施。
熏成無漏種， 方號不思議。


遍計虛分別， 依他礙不通。
真如沉識海， 流轉若飄蓬。
欲證無生性， 心外斷行蹤。


有無無別體， 無有有無形。
有無無自性， 妄起有無情。
有無如谷響， 勿著有無聲。


人法知無我， 悟理詎能詮。
中流仍被溺， 誰論在二邊。
有無但取一， 即被汙心田。


須依二空理， 然證法王身。
有心俱是妄， 無執可名真。
若悟非非法， 高步出情塵。


菩薩能齊證， 聲聞悟一非。
所知煩惱障， 空中無所依。
常能作此觀， 得聖定無疑。


唯成有漏業， 終不離人天。
經中取四句， 與聖作良緣。
欲入無為海， 須乘般若船。


斷除人我執， 創始證無為。
緣塵及身見， 今者乃知非。
七返人天後， 一去剩無歸。


斷除煩惱障， 長辭後有身。
境亡心亦滅， 無復起貪嗔。
少悲偏用智， 逍遙獨任真。


尋緣緣似妄， 識體體無真。
法性非因果， 如理不從因。
後得燃燈記， 應知是舊身。


無論福與智， 先且離貪嗔。
莊嚴絕能所， 無執乃名真。
斷常俱不得， 自在脫囂塵。


七寶齊圍繞， 六度次為鄰。
四色成山相， 慈悲作佛因。
有身非聖體， 無相乃名真。


持經四句偈， 七寶詎能過。
弘揚隨所在， 供養感修羅。
經中稱最上， 尊高似佛陀。


界喻人天果， 塵為有漏因。
塵因因不實， 界果果非真。
因果皆如幻， 超然物外人。


既掩菩提相， 無障涅槃心。
獼猴投水月， 莨菪取花針。
愛河浮更沒， 苦海出還沉。


迷人看似妄， 智者了唯真。
法性無前後， 知非故復新。
空無實法， 權示敬經人。


昔除煩惱障， 今能離所知。
遍計於先了， 圓成證此時。
乘因今始悟， 方便勸人持。


境亡心亦滅， 心滅境非侵。
經中稱實相， 語妙理能深。
證真唯有佛， 小聖豈堪任。


凡流言此說， 同火出蓮花。
恐人生異見， 大聖預開遮。
若能離此相， 定入法王家。


涅槃無有相， 菩提離所詮。
無乘及乘者， 人法兩俱捐。
欲達無生性， 應當絕本源。


高卑緣妄識， 次第為昏情。
燄裏尋求水， 琴中覓曲聲。
真如何得失， 今始號圓成。


逢王出遊獵， 無殃橫被傷。
頻經五百代， 前後極時長。
乘先忍辱力， 今乃證真常。


涅槃無有相， 菩提離所緣。
有無終不著， 中道二須蠲。
欲達無為路， 唯當識本源。


投身飼餓虎， 割肉濟鷹饑。
精勤三大劫， 曾無一念疲。
如能同此行， 皆作死生師。


了心知是幻， 迷情見有無。
真言言不妄， 實語語非虛。
始終無變異， 性相本來如。


非真復非假， 誰有復誰無。
對病應施藥， 病癒藥還除。
常依般若觀， 凝寂契真如。


如龜毛不實， 似兔角無形。
捨身緣妄識， 施命為愚情。
未離人我執， 何以證圓成。


終無趣寂滅， 唯有濟群心。
行悲悲廣大， 用智智能深。
利他兼自利， 永不被升沉。


暫被人輕賤， 轉重卻為輕。
若滅依他起， 先除遍計情。
常能作此觀， 何愁道不成。


今發菩提者， 當了現前因。
行悲疑似妄， 智照乃名真。
度生權有我， 證現即無人。


住空人是妄， 人空法亦祛。
人法齊俱寂， 受記可非虛。
心色皆如幻， 須言法有無。


法眼唯觀俗， 惠眼直緣空。
佛眼如千日， 照異體還同。
圓明廓塵界， 無礙不含容。


見分六十二， 煩惱亂縱橫。
過去滅無滅， 當來生不生。
常能修此觀， 真妄坦然平。


