大正新脩大藏經數位版, No. 100 別譯雜阿含經

別譯雜阿含經卷第四


勝則多怨疾， 負則惱不眠。
若無勝負者， 寂滅安睡眠。


力能破他軍， 還為他所壞；
力能侵掠人， 還為他所掠。
愚謂為無報， 必受於大苦；
若當命終時， 乃知實有報。


於諸善法中， 不放逸最勝。
若當放逸者， 賢聖所譏嫌。
若不放逸者， 獲於天帝位，
於諸天中勝。 於作無作中，
不放逸最勝。 若不放逸者，
坐禪盡諸漏， 逮得於勝果。


不放逸最勝， 放逸多譏嫌；
今世不放逸， 後世得大利。
現利他世利， 解知二俱利，
是名為健夫， 明哲之所行。


王車嚴飾盛， 莊挍甚奇妙，
久故色毀敗， 如身必歸老，
實法無衰老， 展轉相付故。
咄哉老賊惡， 端正殊妙色，
汝能壞敗也。 設壽滿百年，
必入于死徑。 病來奪其力，
老將付與死。 是故常樂禪，
撿心勤精進， 了知生邊際，
勝彼魔軍眾， 度有生死岸。


譬如有一人， 驍勇有大力，
兼善解射術， 眾技悉備知。
鬪戰須此人， 當厚賜財寶，
并與其爵賞， 不擇其種姓，
但錄其功勳， 大王應如是。
若能行善者， 柔和修忍辱，
能見四真諦， 得入於聖位。
供養黠慧者， 不應擇種姓，
住處悉應有， 飲食并臥具，
如此之供養， 應有具戒者。
於大洪流中， 應作浮囊栰，
并造作橋船， 自渡亦濟他。
安直多聞者， 譬如有密雲，
遍覆於世界， 電光甚赫曜，
雷音聲遠震， 降注于大雨，
土地普沾洽， 眾卉木叢林，
無不蒙潤者。 禾稼既滋茂，
農夫生悅慶， 如是信施主，
多聞能惠施， 無有慳嫉者。
潤澤喻飲食， 勸讓益進與，
如雷音遠震， 譬如降注雨，
大獲於子實。 能修布施者，
大獲於功德， 後得涅槃樂。


大王汝當知， 貧窮不信者，
瞋恚懷嫉妬， 恒起惡覺觀。
邪見無恭敬， 沙門婆羅門，
持戒及多聞， 見則加罵辱。
設有少財物， 無有奉施心，
毀罵施與者。 如此之業緣，
必墮於地獄， 是業墮地獄，
名從闇入闇。 大王今當知，
貧窮好施者， 有信無瞋恚，
慚愧而好施， 沙門婆羅門，
持戒及多聞， 起敬禮問訊，
常行正善行， 自施讚施者，
受者亦讚嘆。 如是至後世，
生三十三天， 此名從此闇，
將入於明處。 大王又當知，
大富而不信， 心常懷瞋恚，
常起貪嫉妬， 邪見不恭敬，
沙門婆羅門， 持戒及多聞，
見則加罵辱， 無有奉施心。
從此而命終， 墮於惡地獄，
名從明入闇。 大王又當知，
大富信無瞋， 慚愧得具足，
能捨大慳心， 沙門婆羅門，
持戒及多聞， 起敬而問訊，
常行於正善， 自施讚施者，
受者所歎譽。 捨此身命已，
以是果報故， 生三十三天，
此名從於明， 而入於明處。


譬如四方有大山， 廣大深厚無涯際，
從四面來一時至， 慞惶奔走無避處，
象車馬兵不能拒， 呪術財寶不能却，
如是大王無常山， 老病死山衰滅山，
殘滅一切有生類， 剎利首陀婆羅門，
乃至下賤真陀羅， 在家出家修梵行，
及以全戒至毀禁， 悉皆殘滅無遺餘。
是以智人應修善， 尊崇三寶行眾福，
身口及意常清淨， 現得名譽後生天。


不以見色貌， 而可觀察知，
若卒見人時， 不可即便信。
相貌似羅漢， 實不攝諸根，
形貌種種行， 都不可分別。
如似塗耳鐺， 亦復如塗錢，
愚者謂是金， 其內實是銅。
如是諸人等， 癡闇無所知，
外相似賢善， 內心實毒惡。
行時多將從， 表於賢勝者。


央伽大王畜寶鎧， 摩竭提主得大利，
佛出其國最上寶， 名稱普聞如山王。
譬如蓮華新敷榮， 光映泉池香遍至，
佛亦如日處虛空， 光明周普照世界。
諦視如來智慧力， 猶如猛火炎熾盛，
開諸眼目作大明， 諸有疑惑來稟化，
一切悉得決所疑。


夫人常當自憶念， 若得飲食應知量，
身體輕便受苦少， 正得消化護命長。


得勝、毀壞、從佛教 一法、福田、可厭患
明闇、石山、著一衣 諸王、喘息名跋瞿


行善不瞋恚， 布施常實語，
不瞋不害者， 勝於懷惡忿。
慳貪及妄語， 親近惡人者，
當知此眾生， 積瞋如丘山。
瞋恚如逸馬， 制之由轡勒，
控轡不名堅， 制心乃名堅。
是故我今者， 名為善調御。


無有瞋恚者， 於何而得瞋？
調順正命者， 無瞋汝當知。
若瞋不報瞋， 鬪戰難為勝；
若不加報者， 是則名為上。
不瞋勝於瞋， 行善勝不善；
布施勝慳貪， 實言勝妄語；
不瞋不害者， 常與賢聖俱。
近諸惡人者， 積瞋如丘山。
瞋恚如狂馬， 制之由轡勒；
轡勒未為堅， 制心乃名堅。
是故我今者， 名為善調乘。


無瞋人所橫加瞋， 清淨人所生毀謗，
如似散土還自坌， 譬如農夫種田殖，
隨所種者獲其報， 是人亦爾必得報。


若求過短者， 意欲譏彼闕，
汝不清淨心， 瞋恚極懷忿，
諸佛所說法， 終不能解悟。
善順離諍訟， 并祛不信心，
遠離諸惱害， 及以嫉妬想，
若能如此者， 善聽為汝說。


身不毀害， 口意亦然， 是故號汝，
名為無害。


天雨數數降， 五穀數數熟，
道人數數乞， 檀越數數與。
數數生天上， 數數受果報，
婦女數懷妊， 數數生子息。
數數牛乳， 數數得酥酪，
數數受於生， 數數消滅盡。
數數至於死， 數數悲苦惱，
亦復數數燒， 數數埋塚墓。
得斷後有道， 則止不數數，
若不數數生， 亦不數數死，
得不數數憂， 亦不數號哭。
爾時婆羅門， 聞說是偈已，
心生最上信， 踊躍甚歡喜，
即取世尊鉢， 盛滿種種食，
欲以授與佛， 佛不為其受。
所以不受者， 為說法偈故。


摧壞何物得安眠？ 除却何法獲無憂？
是何一法能死滅？ 瞿曇沙門為我說。


摧壞瞋恚得安眠， 除滅瞋恚得無憂，
瞋恚詐親能死害， 摩納如是應當知，
滅除瞋恚聖所讚， 能害彼者得無憂。


我今樂設祠， 所以施復施，
為求福德故， 我今問牟尼，
願聞佛所說。 我今謂世尊，
與梵天齊等， 云何得解脫？
云何至諸趣？ 云何階梵天？
云何作正禮， 及以為祠主，
得生於梵天， 壽命長無極？


欲使設祠時， 歡喜而施與，
作已三時善， 緣善故心喜。
隨其安心施， 悉能離過患，
善除於貪欲， 正斷欲解脫。
若修慈無量， 是名具足祀，
便得心具足， 於善趣亦生。
如是祠祀者， 是名為正祀，
得生梵天上， 壽命極長久。


剎利久修諸苦法， 終不能得名為淨。
婆羅門讀三圍陀， 如是得名為清淨。


乾竭欲淤泥， 亦竭于瞋癡，
是名無上淨。 正見正思惟、
正語及正業、 正命憑正志、
正念及正定， 如是婆羅門，
是名清淨道。 數數習正觀，
數數修正定， 增廣於正定，
得斷於貪欲， 亦斷瞋恚癡。


第一阿脩羅 卑嶷、二瞋罵
返戾及無害 羅闍、婆私吒
摩佉與剎利 是名為十種


除祛勝負者， 寂滅安隱眠。


汝謂為清淨， 其實為不淨。

