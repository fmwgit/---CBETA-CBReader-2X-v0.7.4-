大正新脩大藏經數位版, No. 212 出曜經

出曜經卷第十九


孰能擇地， 捨鑑取天， 唯說法句，
如擇善華。


學者擇地， 捨鑑取天， 善說法句，
能採德華。


斷林勿斷樹， 林中多生懼，
斷林滅林名， 無林謂比丘。


斷林勿斷樹， 林中多生懼， 未斷林頃，
增人縛著。 斷林勿斷樹， 林中多生懼，
心縛無解， 如犢戀母。


當自斷戀， 如秋池華， 息跡受教，
佛說泥洹。


如彼可意華， 色好而無香，
工言華如是， 無果不得報。


如彼可意華， 色好而香潔，
工言善如是， 必得其果報。


如蜂集華， 不擾色香， 但取味去，
仁入聚然。


愚誦千章， 不解一句， 智解一句，
即解百義。


猶如雨時華， 萌芽始欲敷，
婬怒癡如是， 比丘得解脫。


如作田溝， 近于大道， 中生蓮華，
香潔可意。


有生死然， 凡夫處邊， 慧者樂出，
為佛弟子。


如有採華， 專意不散， 村睡水漂，
為死所牽。


如有採華， 專意不散， 欲意無厭，
為窮所困。


如有採華， 專意不散， 未獲財業，
為窮所困。


觀身如坏， 幻法野馬， 斷魔華敷，
不覩死王。


此身如沫， 幻法自然， 斷魔華敷，
不覩死王。


如馬調軟， 隨意所如， 信戒精進，
定法要具， 忍和意定， 是斷諸苦。


從是住定， 如馬調御， 斷恚無漏，
是受天樂。


不恣在放恣， 於眠多覺寤，
如羸馬比良， 棄惡乃為賢。


慚愧之人， 智慧成就， 是易誘進，
如策良馬。


譬馬調正， 可中王乘， 調為人尊，
乃受成信。


雖為常調， 如彼新馳， 亦最善象，
不如自調。


彼不能乘， 人所不至， 唯自調者，
乃到調方。


彼不能乘， 人所不至， 唯自調者，
滅一切惡。


彼不能乘， 人所不至， 唯自調者，
脫一切苦。


彼不能乘， 人所不至， 唯自調者，
得至泥洹。


常自調御， 如止奔馬， 自能防制，
念度苦原。


自為自衛護， 自歸求自度，
是故躬自慎， 如商賈良馬。

