大正新脩大藏經數位版, No. 892 佛說大悲空智金剛大教王儀軌經

佛說大悲空智金剛大教王儀軌經卷第三


云何名根境？ 云何十二處？
何等名蘊界？ 復何為自性？
佛言：根有六， 謂眼、耳、鼻根、
與身、舌、意等， 內、外根癡俱，
以金剛解脫。 又境有六塵，
謂色、聲、香、味、 及與觸境界、
并法界自性， 是名為六境。
即前根、境二， 翻名十二處。
五蘊謂色等、 及大悲行性，
如是根境識， 說名十八界。
是故瑜伽者， 於此能悟了，
彼自性不生， 真實無妄失。
一切盡知解， 猶如水中月；
又如撚箭手， 云何生火相？
是火非箭出、 亦非撚人手，
諸相盡度量， 俱時無所得。
又此所生火， 非假亦非實，
是故諸法中， 應如是作意。

