大正新脩大藏經數位版, No. 157 悲華經

悲華經卷第九


如來光明， 殊於日月，
能於惡世， 演大智慧。
調御目淨， 無有垢穢，
以妙論議， 摧伏外道。
我無量劫， 修無相定，
以求無上， 勝妙菩提。
供養諸佛， 數如恒沙，
而過去佛， 不授我記。
世尊離欲， 心得解脫，
於黑闇世， 善為佛事。
為諸失道， 眾生說法，
悉令得出， 生死漂流。
我今所願， 於此自在，
清淨佛法， 出家修道。
解脫淨戒， 如說而行，
定心隨佛， 如影隨形。
不為利養， 但求正法，
得聞法已， 服甘露味。
是故世尊， 與我授記，
於未來世， 得無上道。


如我自捨， 所有身命，
為大悲心， 不求果報，
但為利益， 諸天及人，
願作肉山， 給施眾生。
我今所捨， 妙色端嚴，
不求帝釋， 天魔梵王，
但為利益， 未來人天，
以此血肉， 施諸眾生，
諸天龍神， 人及非人。
住山林者， 今聽我言，
為諸眾生， 我起大悲，
自以血肉， 而給施之。

