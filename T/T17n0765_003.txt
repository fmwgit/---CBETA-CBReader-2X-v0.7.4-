大正新脩大藏經數位版, No. 765 本事經

本事經卷第三


若不能守護， 眼等六根門，
飲食不知量， 成不信懈怠。
彼於現法中， 身心多受苦，
及有災有患， 有惱有燒然；
行住與坐臥， 若覺若夢中，
由彼二因緣， 恒有罪有責。
居聚落空閑， 眾中及靜處，
有智常訶責， 當生惡趣中。


若自能守護， 眼等六根門，
飲食善知量， 成就信精進。
彼於現法中， 身心多受樂，
及無災無患， 無惱無燒然；
行住與坐臥， 若覺若夢中，
由彼二因緣， 恒無罪無責。
居聚落空閑， 眾中及靜處，
有智常稱讚， 當生善趣中。


有二法能生， 愚者心焦惱，
謂唯作罪業， 及不修福因。
後遭病苦時， 呻吟而怨歎，
恨有罪無福， 心悔惱焦然。
有罪無福人， 所生諸惡趣，
我亦當隨往， 決定無有疑。


有二法能生， 智者心歡喜，
謂唯修福業， 及不作罪因。
後遭病苦時， 呻吟無怨歎，
慶有福無罪， 不悔惱焦然。
有福無罪人， 所生諸善趣，
我亦當隨往， 決定無有疑。


今為汝略說， 二種速通行，
謂樂行、苦行， 因斯證速通。
無澁難加行， 有猛利諸根，
由是大仙尊， 名樂速通行。
有澁難加行， 有猛利諸根，
由是大仙尊， 名苦速通行。


今為汝略說， 二種遲通行，
謂樂行、苦行， 因此證遲通。
無澁難加行， 有羸鈍諸根，
由是大仙尊， 名樂遲通行。
有澁難加行， 有羸鈍諸根，
由是大仙尊， 名苦遲通行。


若成就二法， 謂惡戒、惡見，
彼人終不能， 生白淨善法。
雖生而不定， 設定不圓滿，
於白淨善法， 能衰損障礙。
彼臨命終時， 有憂悔悲惱，
如棄捨重擔， 定生地獄中。


若成就二法， 謂善戒、善見，
彼人終定能， 生白淨善法。
若生而決定， 決定必圓滿，
於白淨善法， 不衰損障礙。
彼臨命終時， 無憂悔悲惱，
如棄捨重擔， 定生天趣中。


諸有愚癡人， 作三種惡行，
不作三妙行， 引餘過令生。
彼臨命終時， 決定有憂悔，
死墮諸惡趣， 生於地獄中。


諸有智慧人， 作三種妙行，
不作三惡行， 引餘德令生。
彼臨命終時， 決定無憂悔，
死昇諸善趣， 生於天界中。


有二種妙智， 應修習令生，
能得未得等， 謂法智、類智。
若法智生時， 遍知有為法，
便能令後有， 因不生不增。
若類智生時， 無明便斷滅，
由此展轉法， 絕生死輪迴。
自知我生盡， 及梵行已立，
所作皆已辦， 更不受後有。


有二種妙智， 知者應尋思，
謂世出世間， 能正盡眾苦。
應觀世間智， 發生怖畏想，
都無有執受， 展轉證涅槃；
應觀出世智， 發生珍寶想，
由此生歡喜， 便得身輕安。
輕安故悅樂， 悅樂故心定，
由心得定故， 便能生覺支；
覺支觀聖諦， 永斷諸疑網，
無疑無所取， 永脫眾苦邊。


二根、二焦惱 二行、二戒見
二作及不作 二智有二種


為矯誑名譽， 利養及恭敬，
非真修梵行， 是虛妄出家。
為通達遍知， 速證最上義，
是真修梵行， 非虛妄出家。


為矯誑名譽、 利養及恭敬，
非真修梵行， 是虛妄出家。
為正斷律儀， 速證最上義，
是真修梵行， 非虛妄出家。


為矯誑名譽、 利養及恭敬，
非真修梵行， 是虛妄出家。
為厭背離欲， 速證最上義，
是真修梵行， 非虛妄出家。


當知諸如來， 應正等覺者，
哀愍眾生故， 說二種法門；
於眾惡正知， 及厭背離欲，
心解脫自在， 正盡眾苦邊。


修習多修習， 二法斷二法，
謂不淨、慈悲， 斷貪欲、瞋恚。
是故有智者， 當觀自饒益，
修不淨、慈悲， 斷貪欲、瞋恚。


由二纏所纏， 令諸天人眾，
一類有怯劣， 一類有勇猛。
有慧眼聲聞， 能如實觀察，
能除慢厭離， 究竟證涅槃。
復如實了知， 佛所說正法，
能滅斷常見， 及二愛無餘。
有慧眼龍王， 能普雨法雨，
滅諸煩惱焰， 令證大清涼。


漏盡心解脫， 任持最後身，
名有餘涅槃， 諸行猶相續。
諸所受皆滅， 寂靜永清涼，
名無餘涅槃， 眾戲論皆息。
此二涅槃界， 最上無等倫，
謂現法當來， 寂靜常安樂。

