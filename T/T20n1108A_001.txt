大正新脩大藏經數位版, No. 1108A 聖救度佛母二十一種禮讚經

聖救度佛母二十一種禮讚經


世尊威力大神通， 無驚怖畏安樂住，
能滅一切諸垢障， 於眾轉廣大法輪。
盡諸苦報出死生， 具足成就等正覺，
譬如須彌山不動， 金剛堅固鎮長存。
利樂三界諸有情， 不動悉成無畏力，
聞是妙法不思議， 證入無上菩提心。
有能顯揚大名稱， 不假慈筏到彼岸，
亦復得成大自在， 德超十力大丈夫。
恒懷攝受大慈悲， 平等具足無邊智，
清淨廓然無怖畏， 不斷不破亦不空。
速疾勇母具娑訶， 授諸勝義除怖畏；
速勇母者蓮華面， 端嚴相現妙蓮華；
月朗母者如千星， 殊勝威光遍圓滿；
莊嚴紫磨金色母， 忍辱禪定精勤行；
頂髻母者廣無邊， 怛囉吽字母甚大；
自在釋梵水天母， 藥叉羅剎總歸依；
特囉胝發母尊嚴， 頂髻光明朗千日；
勇猛都哩大緊母， 能摧一切諸怨魔；
三寶嚴印母威嚴， 身有光明種種聚；
鎮世威德歡悅母， 攝伏世間諸魔精；
守護眾地母吽聲、 妙光頂冠月相母、
安住如盡劫火母， 普遍摧壞惡冤輪；
手按大地母顰眉， 能以足踐鎮降伏；
最樂安隱柔善母、 普遍極喜母脫離、
都哩巴帝母躡吽、 薩羅天海母作發、
威德諸天集會母， 滅除惡夢及鬪爭；
日月光勝廣圓母， 善除諸毒及瘟疫；
善威力三真實母， 消除煩惱及禍災。
至心歸仰救度尊， 能消罪業越惡趣，
速得圓融成正果， 諸佛灌頂證真如。


唵敬禮多哩速疾勇， 咄多哩者除怖畏，
咄哩能授諸勝義， 具莎訶字我讚禮。
敬禮救度速勇母， 目如剎那電光照，
三世界尊蓮華面， 從妙華中現端嚴。
敬禮百秋朗月母， 普遍圓滿無垢面，
如千星宿俱時聚， 殊勝威光超於彼。
敬禮紫磨金色母， 妙蓮華手勝莊嚴，
施精勤行柔善靜， 忍辱禪定性無境。
敬禮如來頂髻母， 最勝能滿無邊行，
得到彼岸盡無餘， 勝勢佛子極所愛。
敬禮怛囉吽字母， 聲愛方所滿虛空，
運足遍履七世界， 悉能鉤召攝無餘。
敬禮釋梵火天母， 風神自在眾俱集，
部多起屍尋香等， 諸藥叉眾作稱歎。
敬禮特囉胝發母， 於他加行極摧壞，
展左踡右作足踏， 頂髻熾盛極明耀。
敬禮都哩大緊母， 勇猛能摧怨魔類，
於蓮華面作顰眉， 摧壞一切冤家眾。
敬禮三寶嚴印母， 手指當心威嚴相，
嚴飾方輪盡無餘， 自身熾盛光聚種。
敬禮威德歡悅母， 寶冠珠鬘眾光飾，
最極喜笑覩怛哩， 鎮世間魔作攝伏。
敬禮守護眾地母， 亦能鉤召諸神眾，
搖顰眉面吽聲字， 一切衰敗令度脫。
敬禮頂冠月相母， 冠中現勝妙嚴光，
阿彌陀佛髻中現， 常放眾妙寶光明。
敬禮如盡劫火母， 安住熾盛頂髻中，
普遍喜悅半趺坐， 能摧滅壞惡冤輪。
敬禮手按大地母， 以足踐蹋作鎮壓，
現顰眉面作吽聲， 能破七險鎮降伏。
敬禮安隱柔善母， 涅槃寂滅最樂境，
莎訶命種以相應， 善能消滅大災禍。
敬禮普遍極喜母， 諸怨支體令脫離，
十字呪句妙嚴布， 明呪吽聲常朗耀。
敬禮都哩巴帝母， 足躡相勢吽字種，
彌嚕曼陀結辣薩， 於此三處能搖動。
敬禮薩囉天海母， 手中執住神獸像，
誦二怛囉作發聲， 能滅諸毒盡無餘。
敬禮諸天集會母， 天緊那羅所依愛，
威德歡悅若堅鎧， 滅除鬪諍及惡夢。
敬禮日月廣圓母， 目覩猶勝普光照，
誦二喝囉咄怛哩， 善除惡毒瘟熱病。
敬禮具三真實母， 善靜威力皆具足，
藥叉執魅尾怛辣， 都哩最極除災禍。
若有智者勤精進， 至心誦此二十一，
救度尊處誠信禮， 是故讚嘆根本呪。
每晨旦起夕時禮， 憶念施諸勝無畏，
一切罪業盡消除， 悉能超越諸惡趣。
此等速能得聰慧， 七俱胝佛所灌頂，
現世富貴壽延安， 當來趣向諸佛位。
有時誤服諸毒物， 或自然生或合成，
憶念聖尊真實力， 諸惡毒藥盡消滅。
或見他人遭鬼魅， 或發熱病受諸苦，
若轉此讚二三七， 彼諸苦惱悉蠲除。
欲乞男女得男女， 求財寶位獲富饒，
善能圓滿隨意願， 一切障礙不能侵。

