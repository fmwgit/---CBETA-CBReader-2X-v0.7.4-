大正新脩大藏經數位版, No. 1671 福蓋正行所集經

福蓋正行所集經卷第十


汝於未來世， 積集勝功德，
於生死海中， 拯濟諸沈溺。
過無數劫已， 當得成佛道，
慧眼淨無垢， 現證一切法。
具相放光明， 如世間杲日，
令一切眾生， 除三毒黑暗。
天人大眾中， 最勝無過上，
善調伏有情， 皆令修梵行。
為第一導師， 具足一切智，
得最上菩提， 如蓮華出水。


汝持佛三衣， 樂作非法行，
污辱彼淨眾， 旃茶羅無異。
內心邪思惟， 五欲諸境界，
猶如彼犢子， 常念於水草。
樂作世俗事， 貨易諸珍異，
增減其價直， 言說無誠實。
彼則如漏巵， 其心常不足，
為求少財利， 營構虛詐事。
譬如蜂採花， 當依蓮花林，
返入荊棘叢， 枉受諸艱苦。
我佛法大海， 終不容其屍，
彼鹻鹵田中， 不復生種子，
如癩病縈纏， 無方可療治。
汝作諸惡業， 何不生驚怖？
亦如漏舡舫， 自他豈能渡？


失衣及壞目， 人身何所為？
既不堪承事， 由此而遐棄。
亦如佛弟子， 寧廢其多聞，
於戒當護持， 破戒如無目。
是知毀戒者， 假名為沙門，
不應受供養， 失諸善功德。

