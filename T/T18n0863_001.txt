大正新脩大藏經數位版, No. 863 大毘盧遮那經阿闍梨真實智品中阿闍梨住阿字觀門

大毘盧遮那經阿闍梨真實智品中阿闍梨住阿字觀門


復次祕密主！ 諸佛所宣說；
安布諸字門， 佛子一心聽。
迦字在咽下， 佉字在腭上；
誐字以為頸， 伽字在喉中。
遮字為舌根， 車字在舌中；
若字為舌端， 社字舌生處。
吒字以為脛， 咤字應知髀；
拏字說為腰， 荼字以安坐。
多字最後分， 他字應知腹；
娜字為二手， 馱安名為脇。
波字以為背， 頗字應知胸；
摩字為一肘， 婆字次臂下。
莽字住於心， 野字陰藏相；
囉字名為眼， 邏字為廣額。
縊伊在二眦， 塢烏為二脣；
翳愛為二耳， 污奧為二頰。
暗字菩提句， 噁字般涅槃；
知是一切法， 行者成正覺。
一切智資財， 常在於其心；
世號一切智， 是為薩婆若。

