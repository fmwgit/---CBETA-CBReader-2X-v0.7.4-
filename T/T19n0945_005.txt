大正新脩大藏經數位版, No. 945 大佛頂如來密因修證了義諸菩薩萬行首楞嚴經

大佛頂萬行首楞嚴經卷第五


真性有為空， 緣生故如幻；
無為無起滅， 不實如空花。
言妄顯諸真， 妄真同二妄，
猶非真非真， 云何見所見？
中間無實性， 是故若交蘆；
結解同所因， 聖凡無二路。
汝觀交中性， 空有二俱非；
迷晦即無明， 發明便解脫。
解結因次第， 六解一亦亡；
根選擇圓通， 入流成正覺。
陀那微細識， 習氣成暴流；
真非真恐迷， 我常不開演。
自心取自心， 非幻成幻法，
不取無非幻， 非幻尚不生，
幻法云何立？ 是名妙蓮華，
金剛王寶覺， 如幻三摩提，
彈指超無學。 此阿毘達磨，
十方薄伽梵， 一路涅槃門。

