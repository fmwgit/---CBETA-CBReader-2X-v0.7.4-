大正新脩大藏經數位版, No. 892 佛說大悲空智金剛大教王儀軌經

佛說大悲空智金剛大教王儀軌經卷第五


是法非三世、 非輪迴、涅槃，
無自亦無他， 斯最上大樂。
如人自舉手， 拇指及無名，
二指竪相捻， 二報斯決定。
如本無是相， 云何生有想？
設後智生時， 如啞所受夢。
此最勝邊際， 由遠離貪故，
依空實際中， 是即名空智。


善哉金剛阿闍梨， 普令攝受諸學者，
執大金剛、大妙鈴， 安住金剛大壇界。
以我祕密灌諸頂， 由灌頂故心所持，
如佛菩提大導師， 成就無邊真法子。
哀愍哀愍大薩埵， 極哀愍故受供養，
善巧無邊色相中， 隨其意樂皆圓滿。
金剛輪圍若虛空， 離諸塵染體清淨，
是稱慈父解脫門， 斯大智中希少分。


若不知空智， 超勝諸儀軌，
希求染欲心， 順世間輪轉。
彼彼部出生， 隨現諸色相，
是故瑜伽者， 供養悉明了。
若親近一切， 彼成就吉祥，
迴向大深心， 自他俱利樂。

