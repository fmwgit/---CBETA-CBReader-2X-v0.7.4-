大正新脩大藏經數位版, No. 997 守護國界主陀羅尼經

守護國界主陀羅尼經卷第四


如來所證最寂靜， 清淨無垢妙光明，
不可宣說無名言， 佛淨智慧方窮究。
為此經於多億劫， 難行苦行靡不經，
無始癡愛我隨眠， 顛倒眾生令覺悟。
此會眾生多善利， 昔於佛所已修因，
唯願廣開甘露門， 轉最勝輪利含識。
彼當覺悟最上法， 摧破魔軍無有餘，
引導邪徑諸眾生， 令住如來真正道。
如來大悲為最上， 為利一切不思議，
我今勸請天人師， 轉於最上微妙法。
如拘留孫佛所轉、 亦如拘那含牟尼、
迦葉善逝轉法輪， 今請世尊如是轉。
譬如大雲降甘雨， 藥草卉木皆發生，
願佛興大慈悲雲， 遍降難思妙法雨。
如來初生師子吼， 誓普解脫諸有情，
願澍法水應其時， 以滿人天深渴仰。


不可說甚深， 勝義無文字，
我說非無果， 陳如初悟解。

