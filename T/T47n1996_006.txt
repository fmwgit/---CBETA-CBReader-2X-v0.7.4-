大正新脩大藏經數位版, No. 1996 明覺禪師語錄

明覺禪師祖英集卷第六


枕簞雲作屏。 必固黃金宅。 軒窓月為晝。 豈止虛生白。
麟龍愧頭角。 雕鶚慚羽翮。 庶擬群類心。 在寬如在窄。


文柄誰持合自持。 憂民風概乍清羸。 禪林草藥如為效。
願見皇家急詔時。


聖君鴻業在扶持。 日角龍章固不羸。 擒藻玉堂歸未晚。
百華開赴御筵時。


賢才當召試。 彪炳對吾君。 千古不遺恨。 八元應主文。
岸花明列施。 天籟拂微雲。 後夜觀垂象。 中台位已分。


七八既難直須教透。 來不在前去不在後。 麁細自看緊緩相就。
一日圓成呈似君。 想得諸方未知有。


六月千江水似秋。 片帆高掛岸雲收。 行行莫謂朝天闕。
況倚文星在巨舟。


溪山春色映雲袍。 愛住隍城意轉高。 翻笑忘機自安者。
不能垂手入塵勞。


紅芍藥邊方舞蝶。 碧梧桐裏正啼鶯。 離亭不折依依柳。
況有春山送又迎。


祖域高親日未央。 家林歸去意何長。 舊交不識初相見。
曾振滄溟奪夜光。


石橋雲瀑冷相侵。 蘇徑蘿龕入更深。 却羨搘笻遠歸去。
半千尊者是知音。


百越江山冠九州。 如屏還媿謾相褒。 惠休此去多吟賞。
贏得清風價轉高。


乘興飛帆別翠峯。 水光春靜冷涵空。 到人若問曹溪意。
只報盧能在下風。


禪石飛流濺碧莎。 利生還喜下雲坡。 途中若立三千客。
剔起眉毛不在多。


栴檀林裏振金毛。 四顧清風拂幾遭。 曾許全威作雲雨。
不知何處是塵勞。


碧岫層層列杳冥。 漣漪環繞賁寒青。 韜藏未識古君子。
空仰嘉聲過洞庭。


五色祥麟白月輪。 乘時應不念離群。 松根石上未歸日。
誰看暮山飛斷雲。


遠遠飛來一幅書。 愈風誠重復何如。 相逢相見未期日。
目斷千山插太虛。


古之別今之別。 目對春江倚寥沈。 三樹兩樹啼斷猿。
千峯萬峯落殘雪。 華濛濛雨濛濛。 坤維步步生清風。


曾來芳樹幾迴飛。 煙靄初晴又見伊。 巧語向人莫相笑。
知音知後更誰知。


船主船中寄惠持。 雲霞無跡共依依。 海山見說多嘉賞。
莫便因循忘却歸。


國器難藏孰可知。 携來書劍莫遲遲。 明年桂籍登文陣。
奪取龍頭更是誰。


雪殘春島路迢迢。 水靜雲開見碧霄。 別後誰同此深意。
只應孤月共寥寥。


四大假合非虛妄。 儱儱侗侗為一相。東西南北不相知。
留與衲僧作榜樣。


臨行情緒懶開。 言提唱宗乘亦是閑。 珍重導師并海眾。
不勝依戀向靈山。


雪老當年曾入嶺。 真禪今日又思鄉。 孤帆隱隱曾唯我。
月照夜濤空渺茫。


春風華正飛。 紅霞碧靄籠高低。 越山日暮少林客。
應聽子規深夜啼。


水中得火旨何深。 握草由來不是金。 莫道莊生解齊物。
幾人窮極到無心。


遠念依依闕附書。 還同秋水淡相於。 冲雲況是曾無定。
幾掩寒蟾出太虛。


極目春光水照空。 岸莎汀草碧茸茸。 三千里外生靈望。
獨倚寒藤振祖風。


雪帶烟雲冷不開。 相思無復上高臺。 江山況是數千里。
只聽嘉聲動地來。


千朵危峯杳靄間。 石房長帶瀑聲寒。 鳥啼華發尋常事。
松本青青雪裏看。


曉天雲靜冷涵霜。 滿檻風清敵夜光。 莫謂座間人不識。
孤明孤影射虛堂。


藥病相治見最難。 百重關鎖太無端。 金鵝道者來相訪。
學海波瀾一夜乾。


側翼雄飛天勢闊。 電閃星流太輕脫。 南北東西相對看。
千里萬里阿喇喇。


不是旛兮不是風。 衲僧於此作流通。 渡河用筏尋常事。
南山燒炭北山紅。


不是風旛何處著。 新開作者曾拈却。 如今懵懂癡禪和。
謾道玄玄為獨脚。


春光冉冉岸煙輕。 水面無風釣艇橫。 千尺絲綸在方寸。
不知何處得鯤鯨。


嘔啊唱與那鳴咿。 百草拈來鬪不知。 日晚騎牛未歸去。
指前坡笑又噓。


巖房高下折寒梅。 極目寥寥雁影迴。 相別相逢竟何事。
一聲江上發春雷。


經旬抱疾阻春霖。 莎砌重重蘚暈侵。 曾約偕遊未能得。
暮山空鎖碧雲深。


雲籠碧嶂月籠臺。 此去城中早晚回。 不為佛光謁韓愈。
問君何事出山來。


雪裏梅華見早春。 東西南北路行人。 不知何處圓蟾夜。
同念山頭老病身。


民瘼求來吏放閑。 萬家深夜啟重關。 齋中既是清涼國。
應笑支公別買山。


垂垂甘自養衰殘。 度歲無人到竹關。 何幸文星枉嘉什。
殷勤相喚出層山。


華野非殊古所難。 得安閑處未為安。 大方無外誰相到。
空笑重雲鎖碧巒。


清風凜凜字人官。 堪對彌天釋道安。 不日歸朝狎鴛鷺。
也須音問寄層巒。


澄江依棹碧光流。 風冷蒹葭雨乍收。 別夜新吟許誰約。
白蘋汀上月陵秋。


韶石曾披此性靈。 三年孤與急流爭。 永嘉舊隱今歸去。
堪聽海濤中夜聲。


道義相資復是誰。 巖房深夜思遲遲。 海山雲靜見孤月。
高照婺城人不知。


瘦藤清對紫方袍。 閑步坤維意轉高。 若到慎江人借問。
金輪王子是吾曹。


天倫曾重意難分。 爭奈孤蹤若斷雲。 去去休同亮禪者。
西山一入杳無聞。


元化功深陸羽知。 雨前微露見鎗旗。 收來獻佛餘堪惜。
不寄詩家復寄誰。


乘春雀舌占高名。 龍麝相資笑解醒。 莫訝山家少為送。
鄭都官謂草中英。


皎潔離雲鶴夢時。 孤光還與雪相宜。 金盆後夜重垂影。
拂盡天風不自知。


瘦藤輕屨蘚衣并。 路過危峯截杳冥。 若到金華拂雲霧。
不應容易見文星。


故園不是阻天涯。 華木光中見獨歸。 蜃水鄞江人莫問。
月分春浪冷依依。


德不孤兮必有隣。 四明留住是因循。 如今高步錢塘境。
只許靈山箇老人。


朱冠青戢雪為毛。 不近鸞凰意亦高。 放儞雲林莫迴首。
如今何處是仙曹。


別我遊方意未論。 瓶盂還喜到雲根。 舊巖房有安禪石。
再折松枝拂蘚痕。


七尺巖藤握便行。 舊山歸去幾多程。 相逢忽問迢迢意。
應發春雷動地聲。


老病還同葉半凋。 經旬門掩夜蕭蕭。 海城都護曾垂訪。
一片清風慰寂寥。


浮屠之子。 履道為貴。 天兮地兮。 何泰何否。 動無飾非。
靜還雕偽。 辭也云行。 後生可畏。


愧爾求師。 為吾弟子。 學雖無聞。 道亦可擬。 平飛辯月。
照復流水。 斯意斯言兮如不忘。 行行兮步蘭芷善應殊宗吾不知也思之。


春色未深。 興無遲早。 瓶謝九江。 峯尋五老。 到日攀蘿獨上時。
依依莫忘海山腦。


石橋多古跡。 路嶮少人過。 如同白日閑。 冷拂青苔坐。
寒老若相逢。 為吾略嘲破。


品彙不自適。 善政還可尋。 縣樓清夜上。 島月思雲侵。
誰有古菱華。 照此真宰心。


我有一機禪子。 須知爍迦羅眼。 總是膠黐若人。
借問伏惟伏惟。


罷參還欲勘諸方。 竿木隨身不易當是則俱行非則擒下。
翻憶古來興化老。 主賓用盡力牽羊。


三分光陰二早過。 靈臺一點不揩磨。 貪生逐日區區去。
喚不迴頭爭奈何。


萬疊雲山未得歸。 寂寥心許老盧知。 江城雨雪書名紙。
不謁鴻儒更謁誰。


萬卷無書道用歸。 閑文公也未須知。 倚天長劍如重戰。
更有龍頭復是誰。


從龍為雨復清閑。 片段依依水石間。 慚問秋風欲吹散。
不能留得覆青山不慚問者為我留之。


何處深栖役夢頻。 青城拋却數溪雲。 如今老大歸難得。
只寫情懷遠送君。


纖纖圓實占芳春。 得自侯門勝楚珍。 開葉開華人不會。
百千年是等閑身。


公餘縱目望江山。 萬化窮來罔象間。 聞說聖君將下詔。
未容清淡與僧閑。


門掩還同歲月摧。 石窓經雨積莓苔。 一床枕淨名老。
時見斷雲孤月來。


紗帽山儀白苧袍。 遠披孤頂近吾曹。 携來七尺霜前竹。
劃斷天雲不放高。


一回辭我一回吟。 睠戀巖叢意轉深。 翻謝霜松不凋落。
與君同有歲寒心。


火雲高下影相連。 幾欲披尋恨不前。 無限清風無處問。
只應遲步繞林泉。


群峯杳藹留不住。 遠道依依只藤屨。 舊隱蘿龕付與誰。
寒猿後夜啼高樹。


列岫霽新雨。 凭欄只澹交。夕陽明遠水。 秋葉露空巢。
思極曾無玷。 神清未動爻。 只應千古意。
誰得共雲坳。


叢卉乘春獨讓靈。 建溪從此振嘉聲。 使君分賜深深意。
曾敵禪曹萬慮清。


冷翠千萬峯。 當軒列如黛。 蒲團及禪板。 永日澹相對。
彤雲曾無機。 燒松亦成蓋。 遠謝幽隱情。 難與台星會。


湖繞嚴城列象寬。 萬家臺榭水光寒。 片帆隱隱生遙極。
誰問曹溪意轉難。


秋雲巖葉兩悠悠。 半逐風馳半水流。 憑問禪家有何意。
不知方外若為酬。


冷匣秋波射斗星。 鐵衣隨從古霜清。 宣池莫問常年事。
一片威風動地生。


大明一寸光。 腐草一何假。 人命呼吸間。 誠哉是言也。
呼之曾已休。 吸之尚未舍。 寄問諸苦源。 來者不來者。


蓀之得蘭。 其道匪難。 扶吾病起。 如珠在盤。 一兮二兮。
自看誰看。


蘭之得蓀。 其道必存。 扶吾病起。 古風入門。 二兮一兮。
且論勿論。


陸羽仙經不易誇。 詩家珍重寄禪家。 松根石上春光裏。
瀑水烹來鬪百華。


穀雨前收獻至公。 不爭春力避芳叢。 煙開曾入深深塢。
百萬鎗旗在下風。


老盧之子四三二一。 將欲振飛卷比叢室。 松凌霜兮運青。
水帶巖兮流急。 南北東西雲開見日。


雙偃松何似。 螺文結數遭。 清聲雖競發。 寒影不相高。
對客圓分蓋。 孤禪翠滴袍。 若教圖畫得。 爭奈有蕭搔。


鄞江秋晚忽成春。 況有台星作主人。 去去高携古刀尺。
二千年運續芳塵。


萬木帶秋聲。 古今念睽別。 我有贈行意。 臨行為君說。
重巖休滯雲。 遠水且觀月。 生生知不知。 天風助清徹。


迢迢別海涯。 帆掛杪秋時。 島樹落寒葉。 人誰訪祖師。
浪開遊象急。 天闊過鴻遲。 早晚歸林下。 千徒不共知。


得第何人愧不平。 道存顏巷亦為榮。 應知未喪斯文也。
且把新詩樂性情。


田中稻熟及時收。 顆粒圓成免外求。 一日歸來古巖上。
白雲紅樹共悠悠。


落落禪家流。携笻卷雲毳。 別我振辭鋒。 夜堂消祖偈鼎禪之句。
霜天飛一鶚。 目對彈其滯。 春岸立千峯。
指也乎其勢。 行行復行行。 清飈起蘭蕙。


一字七字三五字。 萬象窮來不為據。 夜深月白下滄溟。
搜得驪珠有多許。


春色依依籠遠樹。 卷衲搘藤輕屨。 塵世茫茫無限人。
不知誰問曹溪路。


為星當貳職。 權化不相饒。 白屋如多恨。 清風何處消。
岸鷗窺列斾。 天辟看陞朝。 別有生靈意。 寒枝未變條。


斾擁帆開照德星。 天風高興國風清。 武夷仙仗知回也。
各下祥雲到地迎千理之外應之非此則殊待者也。


向國心存了了身。 大方無外且同塵。 江城早晚重相見。
解笑宗雷十八人。


峨峨石頭使乎讓祖。 己之匪存聖之奚慕。 或妄以山或索云斧。
音耗不通兮清源派分。 吾斯語兮詎可論古。


雲根石廣容身待老。 南來北來閑且尋討。 五葉一華兮堪對誰。
寥寥萬古兮空知有。


百華開後一華開。 風遞清香遠遠來。 誰問黃梅不平事。
照中依舊惹塵埃。


使乎誰老作者。 百戰場中飛鐵馬。 秋水藏來人不知。
笑李將軍被擒下。 阿呵呵。 却歸湖山唱凱歌。


淮之要衝 真之會府 中列梵
居我禪祖 參徒駢羅 慧敏千櫓
爰構鯨音 息彼輪苦 峻橫崇臺
金飛碧回 斯門屢掩 向人或開
希兮微兮 作延乍催 先聞未及
後時不來 增悲遐宣 無困天理
帶識萬端 警悟齊起 遵晦陟明
其母得子 塵塵訪誰 剎剎問己
大緣斯成 大功不宰 君奉禹湯
臣仰元凱 碑勒紺園 銘寡文彩
庶其妙峯 永聳滄海


噫憃愚 背本源 一念異 生二根
勝與劣 駟馬奔 嗜所得 自詐諼
失大道 南北轅 艾至老 愉朝昏
正遍覺 人天尊 迷者挽 溺者掀
朝暾出 彗霾雲 渴得漿 寒得薪
悟報化 知非真 趣安隱 擺客塵
王叔生 廣佛事 破六宗 應彈指
法來東 非會際 信衣傳 隻履逝
頂五山 真法器 立積雪 殊其臂
忍非忍 得法髓 債必償 有裔嗣
皖公潛 佛日翳 翩南遊 立如椔
乞解脫 彊哉慧 攘蜂蠆 神嶽衛
破頭峯 眾雲從 橫六氣 釃二宗
教任意 任懶融 黃梅兒 陌上童
闕七相 了諸空 聖服勞 杵臼傭
和心偈 掊爭鋒 夜南騖 懷是逢
帝稽首 晞下風 舟復新 葉歸叢
有道得 無心通 世有承 四眾依
燈相續 塤應篪 師異稟 自孩提
斤俊 蹈聖梯 慈固挋 不得施
起恭孝 終苴縗 銑落髮 瑩質疑
漢之東 得我師 抉盲瞶 柞荒菑
昔無有 今委蛇 遇霑洽 發萌荑
淫鼃鳴 鍾未 魚目藏 明珠吐
巋二山 下檐聚 來萬里 足繭踽
訇春雷 披蟄戶 辯縛解 決去住
沃醍醐 甘露 百五十 胄蕃廡
窮車轍 誦句語 瞻骨目 軸繪素
遠胡越 近杖屨 捐麁相 悉開悟
山茀欝 泉咿幽 虎跡交 鼪猱啾
塔門閟 松柏樛 天南垂 海彪彪
囊破褐 笈單裯 來環繞 五體投
名彊身 祿飽喉 狃怨憎 甘鮑鱐
睨真乘 等贅疣 慶我生 辯薰蕕
蘄誘掖 邈無由 瑑堅石 攄我憂


甘蔗流苗應剎塵。 覺場高發利生因。 紫金蓮捧千輪足。
白玉毫飛萬德身。 孤立大方資定慧。
等觀含類捨怨親。 挨星相好中天主。 匝地名聞出世人。
螺髮右旋仙島碧。 月眉斜印海門新。
鸞翔鳳舞非殊品。 象轉龍蟠絕比倫。 瓔珞聚中騰瑞色。
華鬘影裏奪芳春。 慈儀戀望知何極。
梵德言辭莫可陳。 胸字杳分無量義。
頂珠常照百由旬。 雙林孰謂歸圓寂。 坐斷乾坤日見真。


後得智生功德聚。 大悲留演潤禽魚。 貫華雖自科千品。
標月還歸理一如。 過量劫應期廣布。
剎那心合未忘書。 四衢道內拋紅焰。 五欲波中綻白蕖。
排斥眾魔登壽域。 引携諸子上安車。
義天星象熒熒也。 辭海波瀾浩浩歟。 違背此恩難拯拔。
遭逢末世豈躊躇。 聞來半偈須相學。
惜去全身莫共居。 飛辯恨曾虧激問。
賾幽欣且免長噓。 生生頂奉輝心鏡。 廓照塵勞信有。餘。


方袍圓頂義何宣。 續焰千燈豈小緣。 華雨座前猶滯相。
虎馴庵畔尚稽詮。 巖棲塚宿難依望。
鶴貌雲心逈灑然。 寶杖夜鳴寒嶠月。 銅瓶秋漱碧潭煙。
名標練若澄諠猾。 跡念昏衢警睡眠。
林下雅為方外客。 人間堪作火中蓮。 情高不是超三際。
道在非同入四禪。 浮世勉誰知逝水。
深峯甘自聽飛泉。 苾芻草馥僧秖後。
玳瑁盂傳古佛先。 珍重覺皇有真子。 坤維高步列金田。


中峯深且寒。 欹接海邊島。 松凋不死枝。 華折未萌草。
飛瀑吼蛟宮。 幽徑分鳥道。 伊余空寂徒。
浮光寄枯槁。 冥遊天地間。 誰兮可尋討。 孤立雲霞外。
誰兮可長保。 茲來仁者來。 還稱大白老。
何策扣巖扃。 重席展懷抱。 示我商頌清。
休誇郢歌好。 報投漸抒辭。 難以論嘉藻。


玲瓏巖古寺。 冠乎明越境。 海眼通洌泉。 天心聳危嶺。
嘗遊興未闌。 遐想神忽凝。 彼士真覺雄。
相隣不孤逈。 吾愛濟橫流。 孰云煩慮屏。 吾愛整頹綱。
豈止浮根靜。 棲梧瑞九苞。 追風駿十影。
顧我不爭衡。 與誰閑鬪茗。 乘時既磊落。
照世非昏瞑。 佇為王者師。 三千統摩頂。


武陵山來何祕邃。 元化功兮不容易。 壇曾善卷韜龍光。
洞亦桃華副麟趾。 仍思昔日吾祖。
浩浩提綱宗。 消息曠斷寰宇空。 又聞高大舜讓公器。
祥瑞却生蘆葦叢。 人由境兮冥道德。
境有人兮分玉石。 臻禪本自偃殊方。 忽向其中誕孤跡。
迢迢海甸來尋我。 一十二年同冷坐。
羽翼摶風今是時。 拂盡天雲乃飛過。


百草頭何太極。 重與禪徒下錐刺。 雲門俱字好參詳。
雪峯輥毬亦端的。 黛非青兮藍一色。
辰錦砂兮敢言赤。 紫羅帳裏有真珠。 曹溪路上生荊棘。
還會麼。 此時若不究根源。 直向當來問彌勒。


賓中之賓。 少喜多瞋。 丈夫壯志。 當付何人。


賓中之主。 玄沙猛虎。 半合半開。 唯自相許。


主中之賓。 溫故知新。 互換相照。 師子嚬呻。


主中之主。 正令齊舉。 長劍倚天。 誰敢當禦。


賓主分不分。 顢頇絕異聞。 解布勞生手。 寄言來白雲。


雲衣輕拂下層巒。 松檜生風觸神寒。 誰問親遊乳峯意。百千年後與誰看。


門外春將半。 閑華處處開。 山童不用折。 幽鳥自來。


門外春將半。 閑華處處開。 山童曾折後。 幽鳥不來。


千峯雨雪時。 別我情何極。 不知天地間。 更有誰相識。


少室傳來兔角杖。 千聖護持為頂相。 虎踞龍蟠勢未休。
雲影山形冷相向。 有時閑倚在處空。
寥寥匝地凝秋霜。 有時大作師子吼。 德嶠臨濟何茫茫。
今日提來還不惜。 分明普示諸知識。
解拈天下任橫行。 高振風規有何極。


君不見行路難亦容易。 握草為金不為貴。 難曾平地湧波瀾。
易復到處列祥瑞。 堪笑堪悲能幾幾。
天上人間立高軌。 兄弟十字越參星。
一義同心淡秋水。 因憶韶陽古風骨。 石火電光遲出沒。
隔身之句是程途。 扣門之問非窠窟。
殷勤報君君記取。 方外周遊看爪距。 虎狼叢不遇知音。
剔起眉毛便歸去。


古路枝分列洲渚。 綱兮領兮若為舉。 病眼方開忽送人。
落華驚斷山禽語。 親禪客親禪客行復行。
獨步坤維消此情。


峨峨太白峯。 倚翠列霄岸。 羨君乘興歸。 凭欄與誰看。


少微星出古風還。 匝地聲光不掩關。 三館峻遷同陌路。
九華高臥是蓬山。 巖莎步入祥麟穩。
海樹飛來白鳳閑。 只恐致君休未得。 蒲輸重到薜蘿間。


出城四十里。 古堰若天外。 飛棹清淺中。 孤影自相對。


洞庭乳竇皆泉石。 抱疾何緣寄幽跡。 曾列狂機一二三。
東山西嶺非相識。 屈指嚬眉不可尋。
雪飛雨散空沈沈。 如今轉覺流年隔。 強把冥悰苦搜索。
縱止言欺白雪辭。 寧忘笑與黃梅客。
朴禪者朴禪者。 珠月有光慚照夜。


當時臨濟辭黃檗。 或指河南或河北。 英禪此日下中峯。
机案曾焚笑仍則。 九苞一角慚稱瑞。
導月觀星亦非意。 爭似韶陽振古風。 半途未肯還希冀。
歸去來歸去來。 飛泉浩浩聲如雷。


野水春山風光極目。 千里萬里太遲太速。 絕域澄澄兮非犀炬可照。
希聲杳杳兮非鳳膠可續。
葉落華開知不知。 人天景行為高躅。


丫角女子白頭絲。 報儞諸方作者知。 借問住山何境界。
春風春鳥喧喧。 翠峯不能助發。
心印却是他傳。


吏散簾垂思莫窮。 山光溪影恣相容。 誰誇靖節偏栽柳。
自笑隱居高聽松。 丹闕尚遙芝檢密。
訟庭閑列蘚華重。 巖間野客雖多病。 終再携笻謁士龍。


我有面鏡。 到處懸掛。 凡聖不來。 誰上誰下。


欲飛飛未得。 冷泊杉松枝。 如何垂天雲。 遠遠同一涯。


古之送人言作懷寶。 我慚老病困乏辭藻。 熊嶺迢迢兮曾立夜雪。
謝池依依兮笑生春草。
頭角麟龍安可論。 清風步步應相討。


右軍墨池月。 照我復照誰。 千里忽相到。 中峯多病師。


巖房抱病經一月。 門有諸生阻來謁。 長往之期猶未能。
七十之年更何說。 若耶溪老忽留語。
溪上舊遊且歸去。 春風兮兼斷雲。 弱柳依依兮帶輕絮。
古今離恨雖如此。 動靜於吾亦多意。
高握霜笻獨步時。 音書莫忘遠飛寄。


帆掛西風別海城。 二疎千古道相應。 誰誇富貴沽時譽。
自笑經綸作技能。 殘葉賦題紅片片。
遠山供望碧層層。 武林到日符嘉遁。 高訪巖扃只許僧。


乳巖秋日無他作。 策杖層層止寥廓。 四顧有人分野情。
一點彤雲起深壑。 蘚石遲遲略輕踞。
逢箇衲僧忽驟步。 頻喚回頭不肯回。 及至回兮眉卓竪。
阿喇喇。 千里萬里橫該抹咄。


聚散非常準。 古今亦標格。 如何無事人。 還似未歸客。
秋風生群林。 野水資寒色。 誰兮謝寸陰。
觀彼青山白。 沖禪行復行。 五葉待時折。


碧落無片雲。 虛庭積深雪。 負春還有誰。 徹曙對孤月。
巖松影拂翠。 不斷瀑水聲。 來聽忽絕岫。
禪岫禪知也如未知。 八面清風遠遠待時說。


寂住峯兮觸星斗。 寂住師兮古為道。 死中得活未輕詶。
不許夜行投曉到。 藹藹聲光一百年。
吾其後兮吾其先。 振領提綱笑多事。 掩扉塞路空依然。
龍朔老盧同兀兀。 土為貌兮金作骨。
萬國爭求肯便行。 我要重新敲鐵佛。 東西南北休云識。
枯槁冥冥頗相憶。 天外清風結陣來。
狂歌遠寄從拋擲。


雪峯孤頂誰家路。 上兮下兮復何故。 曾列三千一半徒。
我今獨滿當時數。 鯨麟麟龍鱗鱗。
坤維高步生清塵。 休云裴相慕黃檗。 額有圓珠七尺身。
利禪者利禪者。 倚天長。劍應牢把。
或謂風雲不再來。 誰為蒼蒼分晝夜。


涪江怒激鯨鼇宅。 岌岌三山大傾側。 冥數俄然一箇來。
步武群方作禪客。 振聲謂我分綱宗。
今兮古兮何怱怱。 今吾強為抉辭句。 句句字字凜凜生狂風。
拂散四七單傳之落葉。 掃蕩二三直指之流蓬。
似帶微芒敢未勦絕。 寒木在握兮全機可笑。
秋水橫按兮半提可滅。
使八極頂目者不自爭衡。 見斯人兮駕御昂枿。


雲根漱野泉。 照空復照月。 冷聲曾未消。 飛瀾似相別。
巖近生風雷。 天遙新氷雪。 演禪乘興知不知。
源流依依共澄潔。


良牧歸詩匠。 雅風消欝蒸。 官清難滯爵。 吏散遠同僧。
棠樹非煙合。 仙槎碧浪乘。 因思窮萬化使君早製圓明鑑圖冠之序引或聞或見令人曠達。
千古更無能。


悠悠層山雲。 斷兮仍復續。 離離雙岸草。 變兮且兼綠。
如何苦雪霜。 後凋蠧松竹。 松竹有節操。
雪霜無伎倆。 敢折歲寒枝。 贈君作嘉賞。 行行天地間。
清風在誰掌。


范陽居士來鄞水。 動地仙颷向人起。 乳峯直上雲霞開。
步驟天衢到如此。 茫茫塵世誰知交。
當場問我非相饒。 禪家畢竟無他事。 古雪巖前曾未消。
俄然悵望辭叢室。 荷負難兮淚深溢。
遠幸流方且莫論。 再得從容又何日。 迢迢故國殊存想。
冷碧柯山分指掌。 況有覺雄華嚴師。
歸去百城共遊賞。


雙蓮亭上送行客。 菡萏清香散秋色。 野興斷山雲片高。
孤影澄江月華白。 希聲險絕堪誰知。
大道機存曾未可。 縱闢天常立下風。 安教類變叢流火。
君不見。 梁兮闔國難滯留。 千古遺恨空悠悠。
君又不見。 魏兮小桂生寒翠。 一華對雪開無休。
微禪亦並聯芳駕。 德星文星仰蕭灑。
物外情深不等閑。 環中趣別非輕捨。
相訪從容為我言。 屈指多求更何者。


麻衣草座思靈徹。 一食安閑更無別。 倐忽遷流數百年。
杳杳誰來繼其絕。 吾兮亦是疎慵輩。
冷澹身心存慷愷。 偶續靈峯照夜燈。 遽泛鐵船下滄海。
深嗟知困不知休。 奔馳駭浪空淹留。
縱得長鼇擬何待。 堪白頭時好白頭。 因觀壞衲秀禪客。
清苦如氷復如檗。 別我携笻步大方。
為葉為華恣披折。 伏枕寥寥情意闌。 率寫狂歌贈行色。


古君子兮道諸已。 道器用兮合天理。 同塵還若待時生。
觀象不知何處起。 荊叢叢襲莪叢叢。
孝兮悌兮非沚中。 聚應落落滴仙露。 散或泠泠揚士風。
風之上兮風之下。 近一指兮遠一馬。
秋水澹交無限情。 夜光照乘胡為者。 伊予匪謂存餘力。
詠高義兮因胸臆。 巴歌百字巖葉書。
飛寄汪門舊知識。


高兮竺卿。 秋水虛明。 夫何之象堪云指程。 知吾不知笑理出情謂宜撫掌爾伽耶城。

