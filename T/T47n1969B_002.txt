大正新脩大藏經數位版, No. 1969B 樂邦遺稿

樂邦遺稿卷下


紫金光聚 白玉明毫 唯心本性
境界非高 三輩九品 八德四光
一念清淨 即見西方


佛演圓乘今十劫 法門無盡等虛空
風吟寶葉契真經 波動金渠詮妙典
變化又聞鸚鵡舌 宣流復有頻伽聲
七經專讚義洪深 法性如空無所說


卓哉西聖釋迦文 口輪垂範億代遵
開顯一化無餘蘊 復譚樂土拔沈淪
馬鳴龍樹皆讚述 首傳震旦得遺民
自是搢紳多響慕 豈特緇侶蒙陶鈞
河東先生具正見 發揮此道尤諄諄
景迃曾見立與照 有文炳然名略因
縱陷異宗亦牽復 楊公陳公即其倫
每嗟先哲不可作 悠悠誰與繼芳塵
龍門忽逢孫氏子 肯約同輩並為仁
短疏一讀起遐想 如見廬阜山中人
乃知儒俊最易曉 撥撥便轉陶家輪
更把一乘扶壯志 鵬搏九萬誰能馴

