大正新脩大藏經數位版, No. 1092 不空羂索神變真言經

不空羂索神變真言經卷第二


世尊婆伽婆！ 祕密心真言，
神通力香王， 沈香安悉香，
數各十六分， 蘇合欝金香，
二數各八分， 白檀龍腦香，
二數各三分， 嚴潔淨室中，
以請召真言， 加持香和合。
此香名三界， 最勝之不空，
神通力香王。 若燒此香時，
如法長跪坐， 手執持香爐，
誦請召真言， 加持是香王，
溥遍皆供養， 十方一切佛，
菩薩摩訶薩。 真言之威力，
香氣神變為， 一切妙香雲，
宮殿之樓閣， 香座香臺榭，
香花冠瓔珞， 香雲之衣服，
香幢妙旛蓋， 香雲諸佛事。
是妙香王香， 周至十方剎，
一切諸如來， 菩薩摩訶薩，
天龍藥叉眾， 羅剎乾闥婆，
阿素洛之眾， 蘖魯緊那羅，
摩呼羅伽等， 前作大供養。
是諸聖眾等， 聞斯香氣者，
歡喜皆讚歎， 乃至於三塗。
地獄傍生界， 聞斯香氣者，
得滅眾地獄。 傍生諸罪障，
捨此身已後， 更不復重受。


常燒此香， 而供養者， 當知是人，
得大勝利， 不為一切， 鬪諍兵賊，
惡夢口舌， 呪詛厭蠱， 諸惡怪相，
雷電霹靂， 一切藥叉， 羅剎惡鬼，
天行瘧鬼， 種種精魅， 來相災惱；
乃至菩提， 除禳重業， 現世輕受。
精潔身服， 食三白食， 菩薩像前，
以酥乳酪， 甘美飲食， 酥燈油燈，
一切花香， 獻飾供養， 燒斯香王。
以菩提心， 諦觀五蘊， 性自空寂，
離我我相， 離有情相， 離受者相，
離一切相。 所以者何？ 一切諸法，
性自空寂， 無我無作， 無自無他，
離五蘊界。 是蘊入界， 真實諦觀，
不可得故、 無自識故， 不可執持。
所以者何？ 一切諸法， 本自無色，
無形無相， 離諸染著； 心亦不住，
內外兩間。 法本性自， 空寂清淨，
平等無二， 無染無著。 所以者何？
心本無相。 作茲觀者， 是修正觀，
量同法界， 與三昧俱， 法界法觀。
諦觀迦斤邏反字， 謂一切法， 無執作義。
觀四種法： 一觀觀音； 二觀所印；
三觀自身， 如聖觀音； 四觀自心，
若圓明月， 光瑩透徹， 上圓行有，
母陀羅尼， 真言字字， 字皆金色，
右旋行轉。 是四種觀， 一時同觀，
而安誦念， 母陀羅尼， 真言七遍，
誦奮怒王， 真言七遍， 誦祕密心，
小心真言， 各百八遍。 以菩提心，
輪三昧印， 如是作者， 與三昧俱，
以少功用， 獲大成就。 惟除大小，
出入之時， 消息之時， 餘常場內，
靜心端坐， 觀置西方， 極樂世界，
琉璃寶地， 七寶宮殿， 樓閣欄楯，
寶幢花蓋， 寶池寶岸， 八功德水，
諸寶行樹， 一切寶藏， 寶師子座，
阿彌陀佛。 一切如來， 現不可說，
殑伽俱胝， 那庾多等， 無量無邊，
神通光明， 一切相好。 觀音勢至，
諸大菩薩， 如處淨土， 一切觀見，
若夢若覺， 而悉見之。 見彌陀佛，
伸手摩頂， 而復告言： 善哉善哉！
大善男子！ 汝所修求， 不空心王，
母陀羅尼， 神變真言， 出世世間，
廣大解脫， 祕密壇印， 三昧耶者，
皆已成就。 汝此身後， 更不重受，
胎卵濕化， 蓮花化生。 從一佛土，
至一佛土， 乃至菩提， 更不墜落。
得此相者， 過去今身， 所作一切，
十惡五逆， 四重諸罪， 俱時除滅，
身口意業， 悉皆清淨。 觀音菩薩，
畫像身上， 放大光明； 或得觀音，
變作淨行， 大婆羅門， 來行者前，
心所乞願， 則皆滿足， 及得無量，
百千等數， 不可思議， 功德蘊身。
國王大臣， 一切人民， 愛樂親近，
供養恭敬。 此法號名， 世間最勝，
成就之法。 修此法者， 每於白月，
十四日時， 當自隨力， 請喚沙門，
婆羅門等， 設大施會， 而供養已，
持真言者， 乃可自食。 若欲常見，
阿彌陀佛， 一切諸佛， 諸大菩薩，
諸天神者， 每日當誦， 請召真言，
加持香王， 燒焯供養。 一切諸佛，
菩薩諸天， 香煙不斷， 作法誦持，
如是真言， 時別不闕。 恒於夢中，
覩見一切， 諸佛賢聖； 自見一切，
善不善事， 及得見他， 一切之事，
而皆報言： 此短受命， 此長受命。
此得可住， 此不可住。 此得可來，
此不可來。 此有大凶， 此有大吉。
心所觀者， 即便見之。 證此相者，
精進修法， 祕勿泄之， 壽命長【明】遠。


如是真言三昧耶， 當以上好白檀香，
那攞娜香赤蓮花， 畢履迦香欝金香，
躬矩麼香蓮花鬚， 七物數各十二分，
其龍腦香香附子， 二數量當各四分，
擣治石蜜而和合。 每念誦時加持含，
便得口氣而香潔， 如欝鉢羅花之香，
常得諸佛觀世音， 歡喜祐護而讚歎。
胸藏痰飲吐逆病， 便得銷鑠而除差。
三十三天聞讚誦， 陀羅尼聲喜敬護；
有情得聞此人聲， 皆除障惱而相愛。
恒常如法含香者， 大辯才天密神通，
隱入舌端辯無礙， 先所忘失令憶知。
發聲大稱字者， 聲聲而滿於七聲，
諸真言神天仙眾， 立至壇中皆擁護。
又重怒聲稱字， 聲聲而滿於七聲，
眾惡毘那夜迦等， 鬼神精魅怖馳散。
長含此香讀誦者， 一切善相自然現，
垢障罪累皆消滅， 恒無非人橫干嬈。


如是真言三昧耶， 當以龍花丁香皮，
烏施羅香甘松香， 白栴檀香蓮花鬚，
零陵翳羅白豆， 哆誐囉香欝金香，
跛囉莽拏唎迦藥， 射莫迦藥丁香花，
鄔迦囉乾地迦藥， 如是數各皆等分，
精潔合治雨水和。 當澡浴時加持用，
和湯如法清潔浴， 膚體悅澤香芬馥，
蠲除災厄滌垢穢。 清淨如法而誦念，
行住坐臥無悚怖， 一切諸惡天龍神，
毘那夜迦怨酬輩， 自然消息喜無障。
常以此藥和湯浴， 當知是人速成驗，
諸佛菩薩諸天神， 喜悅瞻護與上願。


如是真言三昧耶， 雄黃牛黃各一分，
青優鉢囉花海末， 二物各數十二分，
精治研之石蜜和， 清水和研加持用，
點眼眼眵醫瞙除， 諸佛觀音皆歡喜，
諸惡鬼神不相障， 夢恒吉善眼根淨。


如是真言三昧耶， 而復加持於牛黃，
用母陀羅尼真言， 及奮怒王真密言，
亦用祕密心真言， 加持點額行作法，
即令一切惡鬼神， 毘那夜迦之等類，
皆悉畏伏而怖走。 譬夜火聚禽獸見，
而皆畏懼便馳散， 除諸障者之怖畏。
若有沙門婆羅門， 并諸人民見皆敬。
諸陀羅尼真言神， 住壇內者喜瞻眺，
增加守護而不怠。 若行道路野山澤，
谿溝壑一切處， 不畏盜賊蠱毒藥，
惡風雷雹霹靂難， 師子虎狼惡獸難，
蚖蛇蝮蝎諸災難。 若真言者點此藥，
心無雜慮憶念我， 誦持不空真言者，
我則至前護加被。 如是不空羂索心，
母陀羅尼真言法， 菩提眾願三昧耶，
如是護者是諸佛， 為悲實語加被我，
亦是不空羂索心， 母陀羅尼真言法，
祕密壇印三昧力， 復是行者所精誠，
求於菩提之願力， 是故我得進此人，
令滿心所希求願。 若有有情不依法，
但為活命行諂偽， 誑他破壞犯梵行，
或復處不清淨者， 我即不得為成現。
所以者何得如是？ 由不如法修行法。
以斯義故持法者， 應當如法悃御心，
內外清淨修治法， 決定成就諸法門。

