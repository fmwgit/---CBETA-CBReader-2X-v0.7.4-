大正新脩大藏經數位版, No. 2883 法王經

佛說法王經一卷


大聖大佛尊， 欲入涅槃寂， 為度眾生故，
說實一乘經。 我住慈悲地， 怜愍眾生故，
於諸了義處， 問佛一乘心。 如來所說法，
皆離於世間， 入實說佛性， 諸法皆清淨。
離文離相處， 亦不中內外， 說即不可說，
故名說如如。 是故平等法， 住在於一性，
一性清淨法， 本來不生滅。 於空不空中，
妙性常無體， 解脫非解脫， 本淨不染故。
諸染本不著， 妄著如埿污， 是埿自為污，
妙性常淨故。 淨即無所淨， 污亦無所污，
埿性是為垢， 垢性本相空。 垢性似狂花，
落樹還如故， 樹性無生滅， 狂花自來去。
佛性本無生， 離諸生滅處， 無有動不動，
性本常爾故。 一一不一一， 不名不可說，
亦復離諸見， 不見處可見。 常樂我淨故，
見則是菩提， 菩提妙覺性， 不動無所覺。
即是眾生身， 一心一佛性， 一佛一道場，
一大菩提樹， 能滿虛空界， 普入眾生身。
於真三寶中， 同一無有二， 不住形質處，
亦不住空邊， 入於妄有所， 必竟空寂舍。
本來無本處， 建立一切法， 教化諸眾生，
使入如來藏。

