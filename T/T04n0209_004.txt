大正新脩大藏經數位版, No. 209 百喻經

百喻經卷第四


今日營此事， 明日造彼事，
樂著不觀苦， 不覺死賊至。
怱怱營眾務， 凡人無不爾，
如彼數錢者， 其事亦如是。


此論我所造， 合和喜笑語，
多損正實說， 觀義應不應。
如似苦毒藥， 和合於石蜜，
藥為破壞病， 此論亦如是。
正法中戲笑， 譬如彼狂藥，
佛正法寂定， 明照於世間。
如服吐下藥， 以酥潤體中，
我今以此義， 顯發於寂定。
如阿伽陀藥， 樹葉而裹之，
取藥塗毒竟， 樹葉還棄之。
戲笑如葉裹， 實義在其中，
智者取正義， 戲笑便應棄。

