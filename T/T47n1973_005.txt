大正新脩大藏經數位版, No. 1973 廬山蓮宗寶鑑

廬山蓮宗寶鑑念佛正信卷第五


稽首西方安樂剎 彌陀世主大慈尊
我依種種修多羅 成就往生決定信
住大乘者清淨心 十念念彼無量壽
臨終夢佛定往生 大寶積經如是說
五逆地獄眾火現 值善知識發猛心
十念稱佛即往生 十六觀經如是說
若有歡喜愛樂心 下至十念即往生
若不爾者不成佛 四十八願如是說
諸有聞名生至心 一念回向即往生
唯除五逆謗正法 無量壽經如是說
臨終不能觀及念 但作生意知有佛
此人氣絕即往生 大法鼓經如是說
一日一夜懸繒蓋 專念往生心不斷
臥中夢佛即往生 無量壽經如是說
晝夜一日稱佛名 慇懃精進不斷絕
展轉相勸同往生 大悲經中如是說
一日二日至七日 執持名號心不亂
佛現其前即往生 阿彌陀經如是說
若人聞彼阿彌陀 一日二日若過等
繫念現前即往生 般舟經中如是說
一日一夜六時中 五體禮佛念不斷
現見彼佛即往生 鼓音王經如是說
十日十夜持齋戒 縣繒旛蓋然香燈
繫念不斷得往生 大彌陀經如是說
若人專念一方佛 或行或坐七七日
現身見佛即往生 大集經中如是說
若人自誓常經行 九十日中不坐臥
三昧中見阿彌陀 佛立經中如是說
若人端坐正西向 九十日中常念佛
能成三昧生佛前 文殊般若如是說
我於眾經頌少分 如是說者無窮盡
願同聞者生正信 佛語真實不欺誑
佛既顯言易往生 幸各正信無疑惑

