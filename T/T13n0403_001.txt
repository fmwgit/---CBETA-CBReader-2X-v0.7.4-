大正新脩大藏經數位版, No. 403 阿差末菩薩經

阿差末菩薩經卷第一


聖雄捨貪欲， 鮮潔無垢染，
其慧除窈冥， 施以清淨眼，
斷三垢勞惓， 消盡眾瑕疵，
永滅諸塵勞， 今故稽首佛。
棄去所破壞， 化裂愚癡網，
聖主有十力， 畏者悉降伏。
超越於眾會， 捨寂三放逸，
獨步如師子， 所遊無恐懼。
其離垢光明， 無所不照曜，
普念於一切， 濟度眾瑕穢，
無明在蔽隱， 消除諸闇塞，
其光所照曜， 如日出於雲。
見眾人孤苦， 則為興愍哀，
蠲除老、病、死， 無救為設護。
導師誘眾生， 弘慈常愍哀，
其所修行業， 如醫療諸疾；
尊舍利御眾， 化無明愚憃，
聞已他人患， 度之如船師。
化無數塵勞， 所興眾妄想，
其所遊居處， 無著如蓮華。
了一切諸法， 本淨是寂寞，
口所演音聲， 悉從因緣生。
無本橫造作， 由習而致此，
愍世懷慈哀， 降訓於眾生。
歸命如虛空， 見一切如此，
處在於世法， 不動如大山。
眾生因無覺， 習行不要業，
雖遊習居處， 皆度生死難。
道眼甚鮮明， 猶如青蓮華，
其威神巍巍， 如月之盛滿。
一切世間人， 咸共諮嗟德，
捨惱不樂俗， 以故稽首佛。

