大正新脩大藏經數位版, No. 1596 攝大乘論釋論

攝大乘論釋論卷第六


在於人道中， 無量諸眾生，
念念得菩提， 故除退屈心。
善心人專意， 能行布施等，
勝人得此意， 亦能行施等。
善人於死時， 隨心得果報，
既有滅位善， 果報云何無！


安立及自住， 所有現前相，
一切不分別， 智人得勝覺。


法人及法義， 若廣若略性，
不淨淨究竟， 是名境差別。


推尋名及義， 各各互為客，
推尋二唯量， 二施設亦然。
從此生實知， 三分別無義，
若見彼非有， 即入三無性。


菩薩靜心中， 得見其心影，
滅除於義想， 但觀於自想。
如是心住內， 知所取非有，
即無能取者， 故證無所有。


菩薩具滿無邊際， 福德智惠之資糧，
法中思量善決已， 則了義類意言生。
彼知諸義唯意言， 即住似義唯心中，
如是正證法界已， 是故遠離二種相。
以知心外無有他， 故得知心亦非有，
智者了知二俱無， 即住無二法界中。
智者無分別智力， 平等順行常普遍，
所依稠密罪惡聚， 如大伽陀拔眾毒。
牟尼善說諸正法， 安心有根法界中，
已知念行唯分別， 智者疾至德海岸。

