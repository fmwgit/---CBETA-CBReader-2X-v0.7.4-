大正新脩大藏經數位版, No. 99 雜阿含經

雜阿含經卷第五十


十四十五日， 及月分八日，
神通瑞應月， 八支善正受，
受持於齋戒， 不為鬼所持，
我昔數諮問， 世尊作是說。


十四十五日， 及月分八日，
神足瑞應月， 八支修正受。
齋肅清淨住， 戒德善守護，
不為鬼戲弄， 善哉從佛聞。
汝當說言放， 我當放汝子。
諸有慢緩業， 染污行苦行，
梵行不清淨， 終不得大果。
譬如拔菅草， 執緩則傷手，
沙門行惡觸， 當墮地獄中。
譬如拔菅草， 急捉不傷手，
沙門善攝持， 則到般涅槃。


子汝今聽我， 說彼鬼神說，
若有慢緩業， 穢污修苦行。
不清淨梵行， 彼不得大果，
譬如拔葌草， 執緩則傷手。
沙門起惡觸， 當墮地獄中，
如急執葌草， 則不傷其手。
沙門善執護， 逮得般涅槃。


邁世而出家， 何為還聚落，
燒舍急出財， 豈還投火中？


但念母命終， 存亡不相見，
故來還瞻視， 何見子不歡。


捨欲而出家， 還欲服食之，
是故我憂悲， 恐隨魔自在。


說何等名為， 勝士夫事物？
行於何等法， 得安樂果報？
何等為美味？ 云何壽中勝？


淨信為最勝， 士夫之事物，
行法得樂果， 解脫味中上，
智慧除老死， 是為壽中勝。


幾法起世間？ 幾法相順可？
世幾法取受？ 世幾法損減？


世六法等起， 六法相順可，
世六法取受， 世六法損減。


誰能度諸流， 晝夜勤方便？
無攀無住處， 孰能不沈沒？


一切戒具足， 智慧善正受，
正念內思惟， 能度難度流。
不樂於五欲， 亦超度色愛，
無攀無住處， 是能不沒溺。


以何法度流？ 以何度大海？
以何捨離苦？ 以何得清淨？


以信度河流， 不放逸度海，
精進能除苦， 以慧得清淨。
汝當更問餘， 沙門梵志法，
其法無有過， 真諦施調伏。


何煩更問餘， 沙門梵志法，
即曰最勝士， 以顯大法炬。
於彼竭曇摩， 常當報其恩，
告我等正覺， 無上導御師。
我即日當行， 從村而至村，
親侍等正覺， 聽受所說法。


王舍城人民， 醉酒眠睡臥，
不勤供養彼， 叔迦比丘尼。
善修諸根故， 名曰叔迦羅，
善說離垢法， 涅槃清涼處。
隨順聽所說， 終日樂無厭，
乘聽法智慧， 得度生死流。
猶如海商人， 依附力馬王。


智慧優婆塞， 獲福利豐多，
施叔迦羅衣， 離諸煩惱故。
智慧優婆塞， 獲福利豐多，
施叔迦羅食， 離諸積聚故。


王舍城人民， 醉酒惛睡臥，
毘羅比丘尼， 無人供養者。
毘羅比丘尼， 勇猛修諸根，
善說離垢塵， 涅槃清涼法。
皆隨順所說， 終日樂無厭，
乘聽法智慧， 得度生死流。


智慧優婆塞， 今獲多福利，
以衣施斷縛， 毘羅比丘尼。
智慧優婆塞， 今獲多福利，
食施毘羅尼， 離諸和合故。


十五日良時， 天夜遇歡會，
當說受何齋， 從阿羅漢受。


今日佛世尊， 在摩竭勝國，
住於王舍城， 迦蘭陀竹園，
演說微妙法， 滅除眾生苦，
苦苦及苦集， 苦滅盡作證，
八聖出苦道， 安隱趣涅槃，
當往設供養， 我羅漢世尊。


彼有心願樂， 慈濟眾生不，
彼於受不受， 心想平等不？


彼妙願慈心， 度一切眾生，
於諸受不受， 心想常平等。


為具足明達， 已行成就不，
諸漏永滅盡， 不受後有耶？


明達善具足， 正行已成就，
諸漏永已盡， 不復受後有。


牟尼意行滿， 及身口業耶？
明行悉具足， 以法讚歎耶？


具足牟尼心， 及業身口滿，
明行悉具足， 以法而讚歎。


遠離於害生， 不與不取不，
為遠於放蕩， 不離禪思不？


常不害眾生， 不與不妄取，
遠離於放蕩， 日夜常思禪。


為不樂五欲， 心不濁亂不，
有清淨法眼， 滅盡愚癡不？


心常不樂欲， 亦無濁亂心，
佛法眼清淨， 愚癡盡無餘。


至誠不妄語， 麁澁言無有，
得無別離說， 無不誠說不？


至誠不妄語， 亦無麁澁言，
不離他親厚， 常說如法言。


為持清淨戒， 正念寂滅不，
具足等解脫， 如來大智不？


淨戒悉具足， 正念常寂靜，
等解脫成就， 得如來大智。


明達悉具足， 正行已清淨，
所有諸漏盡， 不復受後有。


明達悉具足， 正行已清淨，
一切諸漏盡， 無復後生有。


牟尼善心具， 及身口業跡，
明行悉成就， 故讚歎其法。


牟尼善心具， 及身口業跡，
明行悉成就， 讚歎於其法。


伊尼延鹿， 仙人之勝相，
少食捨身貪， 牟尼處林禪，
汝今當共行， 敬禮彼瞿曇。


伊尼延鹿， 仙人之勝相，
少食無貪嗜， 牟尼樂林禪。
我等今故來， 請問於瞿曇，
師子獨遊步， 大龍無恐畏。
今故來請問， 牟尼願決疑，
云何得出苦？ 云何苦解脫？
唯願說解脫， 苦於何所滅？


世五欲功德， 及說第六意，
於彼欲無貪， 解脫一切苦。
如是從苦出， 如是解脫苦，
今答汝所問， 苦從此而滅。


泉從何轉還， 惡道何不轉，
世間諸苦樂， 於何而滅盡？


眼耳鼻舌身， 及以意入處，
於彼名及色， 永滅盡無餘。
於彼泉轉還， 於彼道不轉，
於彼苦及樂， 得無餘滅盡。


世間幾法起？ 幾法世和合？
幾法取受世？ 幾法令世滅？


六法起世間， 六法世和合，
六法取受世， 六法世損滅。


云何度諸流， 日夜勤方便，
無攀無住處， 而不溺深淵？


一切戒具足， 智慧善正受，
如思惟繫念， 是能度深淵。
不樂諸欲想， 亦超色諸結，
無攀無住處， 不溺於深淵。


何法度諸流？ 以何度大海？
云何捨離苦？ 云何得清淨？


正信度河流， 不放逸度海，
精進能斷苦， 智慧得清淨。


汝可更問餘， 沙門梵志法，
真實施調伏， 除此更無法。


更餘何所問， 沙門梵志法，
大精進今日， 已具善開導。
我今當報彼， 娑多耆利恩，
能以導御師， 告語於我等。
我當詣村村， 家家而隨佛，
承事禮供養， 從佛聞正法。
此百千鬼神， 悉合掌恭敬，
一切歸依佛， 牟尼之大師。
得無上之名， 必見真實義，
成就大智慧， 於欲不染着。
慧者當觀察， 救護世間者，
得賢聖道跡， 是則大仙人。


其心如剛石， 堅住不傾動，
染著心已離， 瞋者不反報，
若如此修心， 何有苦痛憂？


今我心不樂， 但見空林樹，
清淨心說法， 多聞諸比丘，
瞿曇之弟子， 今悉何處去？


有至摩伽陀， 有至拘薩羅，
亦至金剛地， 處處修遠離，
猶如野禽獸， 隨所樂而遊。


比丘汝起起， 何以著睡眠？
睡眠有何利？ 病時何不眠？
利刺刺身時， 云何得睡眠？
汝本捨非家， 出家之所欲。
當如本所欲， 日夜求增進，
莫得墮睡眠， 令心不自在。
無常不恒欲， 迷醉於愚夫，
餘人悉被縛， 汝今已解脫。
正信而出家， 何以著睡眠？
已調伏貪欲， 其心得解脫。
具足勝妙智， 出家何故眠，
勤精進正受， 常修堅固力。
專求般涅槃， 云何而睡眠？
起明斷無明， 滅盡諸有漏。
調彼後邊身， 云何著睡眠？


其心欲遠離， 正於空閑林，
放心隨外緣， 亂想而流馳。
調伏樂世心， 常樂心解脫，
當捨不樂心， 執受安樂住。
思非於正念， 莫著我我所，
如以塵頭染， 是著極難遣。
莫令染樂著， 欲心所濁亂，
如釋君馳象， 奮迅去塵穢。
比丘於自身， 正念除塵垢，
塵者謂貪欲， 非世間塵土。
黠慧明智者， 當悟彼諸塵，
於如來法律， 持心莫放逸。
塵垢謂瞋恚， 非世間塵土，
黠慧明智者， 當悟彼諸塵。
於如來法律， 持心莫放逸，
塵垢謂愚癡， 非世間塵土。
明智黠慧者， 當捨彼諸塵，
於如來法律， 持心莫放逸。


何不正思惟， 覺觀所寢食？
當捨不正念， 專修於正受。
遵崇佛法僧， 及自持淨戒，
常生隨喜心， 喜樂轉勝進。
以心歡喜故， 速究竟苦邊。


於此日中時， 眾鳥悉靜默，
空野忽有聲， 令我心恐怖。


於今日中時， 眾鳥悉寂靜，
空野忽有聲， 應汝不樂心，
汝當捨不樂， 專樂修正受。


汝今可發願， 願還生本處，
三十三天上， 五欲樂悉備。
百種諸音樂， 常以自歡娛，
每至睡眠時， 音樂以覺悟。
諸天玉女眾， 晝夜侍左右。


諸天玉女眾， 此皆大苦聚，
以彼顛倒想， 繫著有身見。
諸求生彼者， 斯亦是大苦，
闍隣尼當知， 我不願生彼。
生死已永盡， 不受後有故。


比丘汝先時， 晝夜勤誦習，
常為諸比丘， 共論決定義。
汝今於法句， 寂然無所說，
不與諸比丘， 共論決定義。


本未應離欲， 心常樂法句，
既離欲相應， 誦說事已畢。
先知道已備， 用聞見道為，
世間諸聞見， 無知悉放捨。


不壞亦不奪， 遠住隨嗅香，
汝今何故言， 我是盜香賊？


不求而不捨， 世間名為賊，
汝今人不與， 而自一向取，
是則名世間， 真實盜香賊。


如今彼士夫， 斷截分陀利，
拔根重負去， 便是姦狡人，
汝何故不遮， 而言我盜香。


狂亂姦狡人， 猶如乳母衣，
何足加其言， 宜堪與汝語。
袈裟污不現， 黑衣墨不污，
姦狡兇惡人， 世間不與語。
蠅脚污素帛， 明者小過現，
如墨點珂貝， 雖小悉皆現。
常從彼求淨， 無結離煩惱，
如毛髮之惡， 人見如泰山。


善哉善哉說， 以義安慰我，
汝可常為我， 數數說斯偈。


我非汝買奴， 亦非人與汝，
何為常隨汝， 數數相告語，
汝今自當知， 彼彼饒益事。


深山中獵師， 少智盲無目，
何為非時說， 薄德無辯慧，
所聞亦不解， 明中亦無見，
於諸善勝法， 愚癡莫能了，
正使燒十指， 彼終不見諦。


獨一處空林， 猶如棄枯木，
夏時四月滿， 世間樂莊嚴，
普觀諸世間， 其苦無過我。


獨一處空林， 猶如棄枯木，
為三十三天， 心常所願樂，
猶如地獄中， 仰思生人道。


非一向持戒， 及修習多聞，
獨靜禪三昧， 閑居修遠離。
比丘偏倚息， 終不得漏盡，
平等正覺樂， 遠非凡夫輩。


比丘旦早出， 迫暮而還林，
道俗相習近， 苦樂必同安。
恐起家放逸， 而隨魔自在。


此先有瞿曇， 正命弟子眾，
無常心乞食， 無常受床臥，
觀世無常故， 得究竟苦邊，
今有難養眾， 沙門所居止，
處處求飲食， 遍遊於他家，
望財而出家， 無真沙門欲，
垂著僧伽梨， 如老牛曳尾。


不指其名姓， 不非稱其人，
而總向彼眾， 說其不善者，
踈漏相現者， 方便說其過，
勤修精進者， 歸依恭敬禮。


雖聞多惡名， 苦行者忍之，
不應苦自苦， 亦不應起惱。
聞聲恐怖者， 是則林中獸，
是輕躁眾生， 不成出家法。
仁者當堪耐， 不中住惡聲，
執心堅住者， 是則出家法。
不由他人語， 令汝成劫賊，
亦不由他語， 令汝得羅漢。
如汝自知已， 諸天亦復知。


觀彼寂諸根， 能感善供養，
具足三明達， 得不傾動法，
度一切方便， 少事糞掃衣，
七百梵天子， 乘宮來奉詣，
見生死有邊， 今禮度有岸。


可起起比丘， 何故著睡眠？
睡眠有何義？ 修禪莫睡眠。


不肯當云何？ 懈怠少方便，
緣盡四體羸， 夜則著睡眠。


且汝當執守， 勿聲而大呼，
汝已得修閑， 莫令其退沒。


我當用汝語， 精勤修方便，
不為彼睡眠， 數數覆其心。


汝豈能自起， 專精勤方便，
不為眾魔軍， 厭汝令睡眠。


從今當七夜， 常坐正思惟，
其身生喜樂， 無一處不滿，
初夜觀宿命， 中夜天眼淨，
後夜除無明， 見眾生苦樂，
上中下形類， 善色及惡色，
知何業因緣， 而受斯果報，
若士夫所作， 所作還自見，
善者見其善， 惡者自見惡。


我知先一切， 比丘十四人，
皆是須陀洹， 悉得禪正受，
來到此林中， 當得阿羅漢，
見汝一懈怠， 仰臥著睡眠，
莫令住凡夫， 故方便覺悟。


善哉汝天神， 以義安慰我，
至誠見開覺， 令我盡諸漏。


比丘應如是， 信非家出家，
抱愚而出家， 逮得見清淨。
我今攝受法， 當盡壽命思，
若汝疾病時， 我當與良藥。


米膏熏我身， 持米膏一瓶，
山地草樹木， 視之一金色。


無想味所熏， 持空三昧瓶，
山地草樹木， 視之如涕唾。


如來慧日出， 離林說空法，
心久恐怖我， 今可放令去。


汝今優樓鳥， 團目栖樹間，
莫亂如來跡， 壞我念佛境。


今日風卒起， 吹波吒利樹，
落波吒利花， 供養於如來。


孔雀文繡身， 處鞞提醯山，
隨時出妙聲， 覺乞食比丘。
孔雀文繡身， 處鞞提醯山，
隨時出妙聲， 覺糞掃衣者。
孔雀文繡身， 處鞞提醯山，
隨時出妙聲， 覺依樹坐者。


乞食阿蘭若， 慎莫營造立，
不見佉多河， 傍岸卒崩倒。
壓殺彼造立， 營事三比丘，
糞掃衣比丘， 慎莫營造立。
不見佉多河， 傍岸卒崩倒，
壓殺彼造立， 營事三比丘。
依樹下比丘， 慎莫營造立，
不見佉多河， 傍岸卒崩倒。
壓殺彼造立， 營事三比丘。


今此頻陀山， 大火洞熾然，
焚燒彼竹林， 亦燒竹苑實。


一切有熾然， 無慧能救滅，
焚燒諸受欲， 亦燒不作苦。


恒水我今欲， 隨流徐入海，
不復令舅姑， 數數見嫌責。


淨信我今欲， 隨彼八聖水，
徐流入涅槃， 不見魔自在。


明月汝莫出， 待我斷其瓜，
我持瓜去已， 任汝現不現。


惡魔汝莫出， 待我斷煩惱，
斷彼煩惱已， 任汝出不出。


云何名為常？ 乞食則為常。
云何為無常？ 僧食為無常。
云何名為直？ 唯因陀羅幢。
云何名為曲？ 曲者唯見鉤。


云何名為常？ 常者唯涅槃。
云何為無常？ 謂諸有為法。
云何名為直？ 謂聖八正道。
云何名為曲？ 曲者唯惡徑。


云何得名勝？ 而不施一錢。
云何勝實德？ 於財無所減。


若不食肉者， 而施彼以肉，
諸修梵行者， 施之以女色，
不坐高床者， 施以高廣床，
於彼臨行者， 施以息止處，
如是等施與， 於財不損減，
是則有名譽， 而不捨一錢，
實德名稱流， 於財無所減。


汝今舍利弗， 所說實為善，
今施汝百甌， 非餘亦不得。


彼三十三天， 炎魔兜率陀，
化樂諸天人， 及他化自在，
瓦鉢信以得， 而汝不生信。


若得猪一頭， 美酒滿一瓶，
盛持甌一枚， 人數數持與，
若得如是者， 當復何所憂。


若得佛法僧， 比丘善說法，
我不病常聞， 不畏眾魔怨。


比丘思劫貝， 七肘廣六尺，
晝則如是想， 知夜何所思？


止止不須， 今著糞掃衣，
晝見骨鏁舞， 知夜復何見？


頭髮悉散解， 花瓔落深泥，
鐶釧悉破壞， 丈夫何所著。


煩惱悉斷壞， 度生死淤泥，
著纏悉散落， 十方尊見我。


愛念而放逸， 逍遙青樹間，
流水流且清， 琴聲極和美，
春氣調適遊， 快樂何是過。


受持清淨戒， 愛念等正覺，
沐浴三解脫， 善以極清涼，
人道具莊嚴， 快樂豈過是。


鴿鳥當積聚， 胡麻米粟等，
於山頂樹上， 高顯作巢窟，
若當天雨時， 安極飲食宿。


凡夫積善法， 恭敬於三寶，
身壞命終時， 資神心安樂。

