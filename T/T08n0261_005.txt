大正新脩大藏經數位版, No. 261 大乘理趣六波羅蜜多經

大乘理趣六波羅蜜多經卷第五


女性妖媚幻惑人， 如怨詐親不可近，
貪欲迷荒壞清淨， 如水瀑流摧石壁。
女人之性多諂曲， 如水隨流性不定，
恒懷異志背其夫， 智者諦思應遠離。
譬如靈山白象王， 鼻有力能拔大樹，
及見母象心昏醉， 引入陷穽被調伏。
如鹿食草飲清流， 復能遠陟諸山谷，
獵師能為誘鹿聲， 彼鹿尋聲來就死。
如魚沈潛深隱處， 游泳水中難可見，
為求其食吞鉤餌， 貪欲喪身亦復然。
譬如黑蜂貪其香， 醉象污流發香氣，
貪齅此香集象身， 象耳搖動撲皆死。
如燈無風焰熾然， 飛蛾為明競投赴，
由斯入火自焚燒， 貪愛亡軀亦如是。
五塵遍觸眾生身， 一一害人如毒藥，
受者如是諦思惟， 眾苦積聚非安樂。
炎火熾然猶可觸， 旋嵐猛風或能繫，
瞋恚毒虵易調伏， 女人之心難可禁。
無熱池中功德水， 流入大海不堪飲，
八味皆失同醎苦， 親近女人善法盡。

