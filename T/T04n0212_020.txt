大正新脩大藏經數位版, No. 212 出曜經

出曜經卷第二十


除恚去憍慢， 超度諸結使，
不染著名色， 除有何有哉？


降恚勿令起， 欲生當制之，
漸斷無明根， 修諦第一樂。


斷恚得善眠， 恚盡不懷憂，
恚為毒根本， 甘甜為比丘，
賢聖能悉除， 斷彼善眠睡。


人興恚怒， 作善不善， 後恚已除，
追念昔事， 如火熾然。


無慚無愧， 復好恚怒， 為瞋所纏，
如冥失明。


彼力非為力， 以恚為力者，
恚為凡朽法， 不覺善響應。


有力近兵， 無力近軟， 夫忍為上，
宜常忍羸。


舉眾輕之， 有力者忍， 夫忍為上，
宜常忍羸。


自我與彼人， 大畏不可救，
如知彼瞋恚， 宜滅己中瑕。


二俱行其義， 我與彼亦然，
如知彼瞋恚， 宜滅己中瑕。


俱行二義， 我為彼然， 愚謂無力，
觀法亦然。


若愚勝智， 麤言惡說， 欲常勝者，
於言宜默。


當習智者教， 不與愚者集，
能忍穢漏言， 故說忍中上。


恚者不發言， 處眾若屏處，
人恚以熾然， 終已不自覺。


諦說不瞋恚， 乞者念以施，
三分有定處， 自然處天宮。


息意何有恚， 自撿壽中明，
等智定解脫， 知已無有恚。


夫為惡者， 怒有怒報， 怒不報怒，
勝彼鬪負。


忍辱勝怨， 善勝不善， 勝者能施，
真誠勝欺。


無恚亦不害， 恒念真誠行，
愚者自生恚， 結怨常存在。


恚能自制， 如止奔車， 是為善御，
去冥入明。


沙門及道， 行斯愛念， 雜水華香，
馬恚為十。


最正覺自得， 不染一切法，
一切智無畏， 自然無師保。


最正覺自得， 不染一切法，
一切智無畏， 自然無師保。


志獨無等倫， 自獲於正道，
如來天人尊， 一切智力具。


我為世尊， 斷漏無婬， 諸天世人，
一群從心。


我既無師保， 亦獨無伴侶，
積一行得佛， 自然通聖道。


我既無師保， 亦獨無伴侶，
積一行得佛， 自然通聖道。


己勝不受惡， 一切勝世間，
叡智廓無壃， 開蒙我為勝。


今往波羅， 欲擊甘露鼓，
當轉於法輪， 未曾有轉者。


智人不處愚， 觀世隨而化，
說於無垢迹， 永息無有上。


勇猛大吼， 正法如來， 法說義說，
覺者永安。


勇健立一心， 出家日夜滅，
諸天常衛護， 為佛所稱記。


彼於天人中， 歎說等正覺，
速得而自覺， 最後離胎身。


諸謂過去佛， 及已當來者，
現在等正覺， 多除眾人憂。


盡共敬重法， 已敬今敬者，
若當甫恭敬， 是謂佛法要。


若欲自求要， 正身為第一，
恭敬於正法， 憶念佛教誡。

