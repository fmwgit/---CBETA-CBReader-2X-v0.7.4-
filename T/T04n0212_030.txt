大正新脩大藏經數位版, No. 212 出曜經

出曜經卷第三十


若見侵欺， 但念守戒， 端身自調，
是謂梵志。


世所善惡， 脩短巨細， 無取無與，
是謂梵志。


身為行本， 口意無犯， 能辦三處，
是謂梵志。


來不作歡， 去亦不憂， 於聚離聚，
是謂梵志。


來亦不歡， 去亦不憂， 無憂清淨，
是謂梵志。


以斷恩愛， 離家無欲， 愛有已盡，
是謂梵志。


適彼無彼， 彼彼以無， 捨離貪欲，
是謂梵志。


適彼無彼， 彼彼以虛， 不染三處，
是謂梵志。


能捨家業， 拔於愛欲， 無貪知足，
是謂梵志。


如今所知， 究其苦際， 無復有欲，
是謂梵志。


於罪與福， 兩行永除， 無憂無塵，
是謂梵志。


於罪與福， 兩行永除， 三處無染，
是謂梵志。


猶如眾華葉， 以鍼貫芥子，
不為欲所染， 是謂名梵志。


心喜無垢， 如月盛滿， 謗毀已除，
是謂梵志。


如月清明， 懸處虛空， 不染於欲，
是謂梵志。


避諍不諍， 犯而不慍， 惡來善待，
是謂梵志。


解微妙慧， 辨道不道， 體行上義，
是謂梵志。


諸在人間， 乞索自濟， 無我無著，
不失梵行， 說智無崖， 是謂梵志。


若能棄欲， 去家捨愛， 以斷欲漏，
是謂梵志。


慈愍於人， 使不驚懼， 不害有益，
是謂梵志。


避怨不怨， 無所傷損， 去其邪僻，
故曰梵志。


于後于前， 及中無有， 無操無捨，
是謂梵志。


去婬怒癡， 憍慢諸惡， 鍼貫芥子，
是謂梵志。


城以塹為固， 往來受其苦，
欲適渡彼岸， 不肯受他語，
唯能滅不起， 是謂名梵志。


人能斷愛， 今世後世， 有愛已盡，
是謂梵志。


人無希望， 今世後世， 以無希望，
是謂梵志。


自不識知， 天揵沓和， 知無量觀，
是謂梵志。


歸命人中尊， 歸命人中上，
不審今世尊， 為因何等禪？
唯願天中天， 敷演其教義。


自識宿命， 見天人道， 知生苦源，
智心永寂。


自知心解脫， 脫欲無所著，
三明以成就， 是謂為梵志。


自識於宿命， 知眾生因緣，
如來佛無著， 是謂為梵志。


盡斷一切結， 亦不有熱惱，
如來佛無著， 是謂為梵志。


仙人龍中上， 大仙最為尊，
無數佛沐浴， 是謂為梵志。


所有盡無， 渡流無漏， 從此越岸，
是謂梵志。


無禪無說， 亦不念惡， 禪智清淨，
是謂梵志。


比丘塜間衣， 觀於欲非真，
坐樹空閑處， 是謂為梵志。


人無識知， 無語無說， 體冷無煖，
是謂梵志。


棄捐家居， 無家之畏， 逮甘露滅，
是謂梵志。


斷絕世事， 口無麤言， 八道審諦，
是謂梵志。


遠逝獨遊， 隱藏無形， 難降能降，
是謂梵志。


無色不可見， 此亦不可見，
解知此句者， 念則有所由，
覺知結使盡， 是世最梵志。


斷生死河， 能忍超度， 自覺出壍，
是謂梵志。


當求截流渡， 梵志無有欲，
內自觀諸情， 是謂為梵志，
能知如是者， 乃復為梵志。


先去其母， 王及二臣， 盡勝境界，
是謂梵志。


不捶梵志， 不放梵志， 咄捶梵志，
放者亦咄。


諸有知深法， 不問老以少，
審諦守戒信， 猶祀火梵志。


諸有知深法， 等覺之所說，
審諦守戒信， 猶祀火梵志。


於己法在外， 梵志為最上，
一切諸有漏， 皆盡皆無餘。
或復觀於痛， 皆盡皆無餘，
或復觀合會， 皆盡皆無餘。
或復觀因緣， 皆盡皆無餘。


猶若內法本， 梵志為在表，
若使共床褥， 如彼婆鉤盧。


猶如內法， 梵志在表， 知生知老，
轉當至死。


日照於晝， 月照於夜， 甲兵照軍，
禪照道人， 佛出天下， 照一切冥。


梵志無有是， 有憂無憂念，
如如意所轉， 彼彼滅狐疑。


出生諸深法， 梵志習入禪，
能解狐疑網， 身知其苦痛。


出生諸深法， 梵志習入禪，
能解狐疑網， 身知其苦痛。


出生諸深法， 梵志習入禪，
遍照一切世， 猶日在虛空。


出生諸深法， 梵志習入禪，
能却魔眾敵， 如佛脫眾垢。

