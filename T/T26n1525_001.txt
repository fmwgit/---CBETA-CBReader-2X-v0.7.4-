大正新脩大藏經數位版, No. 1525 彌勒菩薩所問經論

彌勒菩薩所問經論卷第一


菩薩摩訶薩， 以生何等心，
見世間虛妄？ 佛說彼初心。


因緣和合生， 彼法無實體，
若無實體者， 云何名有法？


諸法因緣生， 彼法無實體，
法若實無體， 彼法實不生，
菩薩知眾生， 如是無實際，
依彼實際智， 知諸法虛實。


彼不見凡地， 以彼體空故，
是故諸佛說， 過彼凡夫地，
遠離聖人法， 染著身見等，
住五欲資生， 故名凡夫人。


法體無故空， 空故無所作，
離一切相故， 智者無所求。


即空名菩提， 佛說煩惱病，
墮辟支佛地， 及取聲聞位。


知空離二邊， 無二染涅槃，
以無涅槃染， 佛說菩薩位。


此最希有事， 第一不思議，
菩薩為行行， 而不見眾生。


菩薩摩訶薩， 以離諸煩惱，
則證菩薩位， 是故生佛家。


佛說如來家， 謂方便般若，
菩薩生是家， 是故不可嫌。


天人乾闥婆， 龍夜叉眾鳥，
如是等諸業， 皆悉已滅盡。
彼漏散滅盡， 如蓮華不染，
若能如是知， 不染著諸欲。


菩薩知實際， 及修波羅蜜，
以得無漏道， 故出過世間。


一切法無體， 以實無諸事，
不生不滅故， 得名為實際。


分別世間行， 煩惱稠林中，
取出世間位， 是入出世道。


如實知諸法， 實勝陰一二，
不見眾生事， 云何化眾生？
菩薩摩訶薩， 修行無漏智，
及以功德行， 趣於出世道。


入菩薩諸地， 安住己法中，
依通及自在， 化一切眾生。


一時諸佛邊， 聞持思修說，
行解義成就， 正覺供養等，
菩薩摩訶薩， 修行如是法，
是名為安住， 菩薩正處中。


知諸佛菩提， 及佛菩薩行，
知佛三世空， 是名善意入。


菩薩淨煩惱， 及淨眾生心，
具足大慈悲， 畢定成菩提。


佛子金剛藏， 說十法初心，
即名佛菩提， 畢成佛道故。


譬如好種子， 能生莖葉等，
如是菩提心， 不異諸佛法。


初地心增長， 佛說為諸地，
最妙勝菩薩， 說初月為喻。


譬如月初生， 增長即滿月，
如是歡喜地， 增長即是佛。

