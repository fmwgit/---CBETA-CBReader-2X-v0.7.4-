大正新脩大藏經數位版, No. 23 大樓炭經

大樓炭經卷第五


天帝釋為恐耶？ 無有力而寂寞？
目前聞維摩質， 口所出麤惡語。


我不用恐故寂， 力不少於維摩。
云何人智慧者， 寧當與愚癡諍？


若愚癡來鬪時， 不當應忍此事，
於彼當以撾杖， 便撾擊是愚癡。


我已為了知是， 不當與愚癡語，
若愚者有瞋恚， 智慧者不欲諍。


當知是如是寂， 天帝釋當見因，
用愚癡謂智為， 以恐畏故寂寞。
其愚癡自謂為， 用恐畏故默聲，
用是故復來鬪， 王恐捨如牛走。


念來嬈輕易我， 謂為恐故默然，
身之利第一義， 無有與忍辱等。
其是者弊惡人， 身有起瞋恚意，
不當發瞋恚向， 瞋恚者便共諍。


所作有二因緣， 為身故及他人，
若有起諍鬪者， 智慧者不與鬪。
若有作是二事， 為己身及他人，
人謂是為愚癡， 用不解於法故。
無力者謂有力， 其有力癡強者，
行法者其筋力， 無有能降伏者。
其有是筋力者， 於劣人其寂寞，
我知忍為最上， 涕忍辱於劣人。


語御者鳥睒披， 迴馬車當避去，
寧阿須破壞我， 莫令壞是兩卵。

