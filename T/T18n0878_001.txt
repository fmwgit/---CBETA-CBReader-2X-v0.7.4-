大正新脩大藏經數位版, No. 878 金剛頂經金剛界大道場毘盧遮那如來自受用身內證智眷屬法身異名佛最上乘祕密三摩地禮懺文

金剛頂經金剛界大道場毘盧遮那如來自受用身內證智眷屬法身異名佛最上乘祕密三摩地禮懺文


無始輪迴諸有中， 身口意業所生罪，
如佛菩薩所懺悔， 我今陳懺亦如是。


又應深發歡喜心， 隨喜一切福智聚，
諸佛菩薩行願中， 金剛三業所生福，
緣覺聲聞及有情， 所集善根盡隨喜。


復觀諸佛坐道樹， 己身各請轉法輪，
一切世燈坐道場， 覺眼開敷照三有。
所有如來三界主， 臨般無餘涅槃者，
我皆勸請令久住， 不捨悲願救世間。


懺悔隨喜勸請福， 願我不失菩提心，
諸佛菩薩妙眾中， 常為善友不厭捨，
遠離八難生無難， 宿命住智相嚴身，
遠離愚迷具悲智， 悉能滿足波羅蜜。
富樂豐饒生勝族， 眷屬廣多恒熾盛，
四無礙辯十自在， 六通諸禪悉圓滿，
如金剛幢及普賢， 願讚迴向亦如是。


諸法如影像， 清淨無瑕穢，
取說不可得， 皆從因業生。

