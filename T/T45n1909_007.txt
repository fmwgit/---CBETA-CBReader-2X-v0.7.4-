大正新脩大藏經數位版, No. 1909 慈悲道場懺法

慈悲道場懺法卷第七


提頭賴吒四天王 慈心擁護受持經
令聞慈悲名號者 猶如天子法臣護
又勅海龍伊鉢羅 慈心擁護受持經
如護眼目愛己子 晝夜六時不遠離
又勅閻婆羅剎子 無數毒龍及龍女
慈心擁護持經者 如愛頂腦不敢觸
又勅毘留勒迦王 慈心擁護持經者
如母愛子心無厭 晝夜擁護行住俱
又勅難陀跋難陀 娑伽羅王優波陀
慈心擁護持經者 恭敬供養接足禮
猶如諸天奉帝釋 亦如孝子敬父母
慈悲道場施安樂 教諸眾生結法親
後生佛前入三昧 畢竟當得不退轉
若聞諸佛名號者 又聞無邊觀世音
消除三障無諸惡 五眼具足成菩提
諸天神王念一切 恒加勸獎助威神

