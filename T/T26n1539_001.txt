大正新脩大藏經數位版, No. 1539 阿毘達磨識身足論

說一切有部識身足論卷第一


稽首大覺覺中王， 覺王所供三界日，
解脫妙法智所歸， 智者所依諸聖眾。
阿毘達磨海難渡， 佛口池流千聖飲，
於境巨溟能善決， 故我至誠今頂禮。
朗日不舉照人間， 稠林昏翳孰能遣？
若無阿毘達磨論， 智所知冥誰殄滅？
阿毘達磨正法燈， 心中淨眼智根本，
所知林日邪論劍， 開士威力如來藏。
三界照明慧眼道， 一切法燈佛語海，
能發勝慧破諸疑， 是諸聖賢法衢路。
智者慧水大陂池， 求智勇銳勝基本，
了此勝法至聰明， 悟斯聖教真佛子。


初目乾連蘊， 次補特伽羅，
因所緣雜類， 四句最為後。


根惡行想， 尋思界漏， 火愛所有，
垢縛皆三。


瀑扼取繫蓋， 下上栽拘礙，
見愛與隨眠， 邪支結業道。


無所緣靜慮， 異生大士羞，
宣說有情居， 食聖諦斷漏。


結蓋覺支心受意， 調練陀堅最為後。

