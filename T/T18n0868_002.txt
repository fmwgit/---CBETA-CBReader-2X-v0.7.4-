大正新脩大藏經數位版, No. 868 諸佛境界攝真實經

諸佛境界攝真實經卷中

行者想月輪， 定中普禮足：
唯願諸如來， 示我所行處。
諸佛同音告： 汝應觀自心。
既聞是語已， 如教而觀察。
久住諦思惟， 不見自心相，
復想禮佛足， 白言：最勝尊！
我不見自心， 此心為何相？
諸佛咸告語： 心相難測量，
授汝心真言， 如理諦觀察。


一念見淨心， 圓滿如秋月，
復作是思惟： 是心為何物？
煩惱習種子， 善惡皆由心，
心為阿賴耶， 與淨識為本，
六度熏習故。 彼心為大心。
藏識本非染， 清淨無瑕穢，
無始修福智， 猶如淨滿月。
無體亦無用， 即月亦非月，
由具福智故， 滿月如自心。
菩薩心歡喜， 復白諸佛言：
我已見心相， 清淨如月輪，
離諸煩惱垢， 能執所執等。
諸佛咸告言： 汝心本如是，
為客塵所翳， 不悟菩提心。
汝觀淨月輪， 念念而觀照，
能令智明顯， 得悟菩提心。


