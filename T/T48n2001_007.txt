大正新脩大藏經數位版, No. 2001 宏智禪師廣錄

宏智禪師廣錄卷第七


古退潦。 寒林著秋。 山空雲自在。 水淨月相投。
向道底心非世用。 更嫌何處不風流。


阿儂是誰。 恰恰相隨。 眉毛垂眼尾。 鼻孔壓唇皮。
默默機輪何處轉。 玉人踏破吠瑠璃。


情間口快。 眼深鼻隆。 有時對雲水。 無可展家風。
夢鶴臥寒兮月魂泣露。 冥鴻望斷兮秋色摩空。


槁寒初不展家風。 默默神游透劫空。 百草頭邊興化事。
自然秋色水天同。


似與不似。 毫釐千里。 真與不真。 大方一塵。 理無生兮如夢事。
妙不死也如谷神。 徹見淵源方是我。 了知變態無別人。


貌古骨癯。 雲間月孤。 相隨似有。 認著還無。 三千界內誰相外。
雙六盤中不到輸。


胡床寒坐。 卓卓只箇。 虛空唱兮萬象和。 道契環中有智游。
言滿天下無口過。


默默家風。 雲摩霽空。 露月夜爽。 天水秋同。 人傳眉目好。
我道骨頭窮。 華鬚凝粉蜂房蜜。 挂轂流魂犀角通。


畫得似誰。 胡床黲衣。 默游彷彿。 去就依俙。 洞山錦開縫。
雲巖絹下機功亡妙盡看消息。 野水磨秋白鳥飛。


面瘦頰凸。 眉棱眼深。 默亡所住。 妙在而今。 鱗潛寒水。
鶴夢月林。 應聲應色分身也。 拍手家家觀世音。


畫得幾成。 精神許清。 秋高月轉。 天淡河橫。 出家如有以。
處世似無情。 而今鬧裏相將去。 撥動眉毛眼更明。


喬喬楚楚。 叢林規矩。 萎萎羸羸。 枯木風姿。 宗乘壁挂口。
師友雪生眉。 住山事拙束三篾。 對月機鳴度一絲。


顛毛間白髮。 眉睫裹青瞳。 食指一肩重。 門風四壁空。
諸根亡偶宗家妙。 萬慮不搖心匠工。


野水秋自瘦。 枯山春復肥。 胡床放得穩。 默默坐亡機。
電流柄拂。 雲入田衣。 位分偏正兮。 道出離微。


骨氣能樸。 精神愈憨。 閑身無所系。 冷眼莫相瞞。
遠霽摩秋兮。 天河斗轉。 清霜結夜兮。 月窟蟾寒。


雙奮拳空。 一擔肩重。 材本不堪。 心元無用。 鶯院華香。
蜂房蜜凍。 喝時耳朵三日聾。 扭處鼻頭連歲痛。


髮長帶雪。 骨瘦橫山。 身心冷淡。 雲月高間。 三條蔑束兮。
道情自槁。 五葉華開兮。 春信那慳。


曲木床頭。 心空默游。 沙寒黃葦雪。 風細白蘋秋。
靜可久兮。 山瘠樹老。 動無覉兮。 雲行水流。


雙眉低垂。 兩目清冷。 著于萬象森羅。 更沒一絲缺剩。
秋霜鶴老夢寒。 霽月夜摩松頂。


秋生木老。 水退沙隆。 眉骨陰晴輕重。 鼻筒子丑疏通。
身心霽月。 蹤跡流蓬。 默坐胡床兮。 不欲說黑道白。
閑倚柱杖兮。 誰能畫西指東。


恬然正觀。 山空水寒。 河漢橫而斗潤。 雲霧斂而秋寬。
如仇學子兮。 怒眼三角。 無位真人兮。 赤肉一團。


老覺雪入鬢。 淨若秋摩心。 寒枯坐曲木。 緘默飽叢林。
氣韻寥寥兮。 風清山瘠。 性靈湛湛兮月落潭深。


太虛之心。 萬象之身。 濯濯水中月。 英英華上春。
而今到處相逢也。 眼裏無筋一世貧。


淵默之得。 不可文墨。 流應之功。 不可形容。 秋入野水。
月行霽空。 影像名字。 且喚天童。


伎倆俱無。 身心淡如。 霽月自分照。 間雲從卷舒。
匹上不足。 匹下有餘。 少室謾傳衣鉢。 曹溪不識文書。


一色功回。 雷雲凍開。 萬機俱罷。 風月轉夜。 空空谷有神。
欣欣木有春。 而今何處不分身。


說時不借口。 用處不依身。 天寒絕飛鳥。 潭淨無游鱗。
點活眼著精神。 野草閑華自在春。


雨霽雲收。 山寒水秋。 心目自照。 言象俱休。 滿十方而智應。
廓三世以神游。 虛空那礙東西壁。 明月解隨南北舟。


面孔風埃。 身心冷灰。 鯨飲海乾。 而珊瑚露。 龜藏泥暖。
而芙蓉開。 向去却來其間。 變態也掣電轟雷。


忒殺覺老。 寒而且槁。 古巖春遲。 澄潭秋早。 心無象也。
月影未回。 物不爭也。 風吹便倒。


眼空毛芥不立。 心空海嶽可容。 便與打成一片。
尚猶笑道疎蹤。 虛空那挂劍。 死水不藏龍。
轉色轉功家法子。 蘆華明月後相逢。


怒眉瞋目。 枯腸空腹。 面冷莫觸。 氣清可掬。 乘仙搓而棹星河。
握玉斧而修月轂。 真見法以唯心。 妙契神於即物。


鼻孔脩直。 眉毛低垂。 間來一默。 淨掃餘思。 秋水連天摩霽色。
春風著木見游絲。 撒開揑聚兮只箇些兒。


眉棱棱眼烱烱。 自愛情間。 人嫌面冷。 片雲出岫之心。
孤月濯潭之影。 絕憐百億分身。 恰滿三千化境。


不以律拘。 不以禪縛。 說法口窄。 默游步闊。 草木陽春來。
池塘明月落。 何妨處處相安著。


白雲之身。 寒月之心。 性靈麋鹿。 氣韻山林。 不墮兩頭兮。
匪明匪暗。 全超三際兮。 誰古誰今。


圓顱方衣。 靜樞活機。 天空雲淡淡。 潭淨月依依。
十分化事成華木。 默默氷壺春信歸。


看看靜見其端。 星河斗濕。 月窟蟾寒。 體無棱縫。
用絕痕瘢。 不須喝彩還贏也。 已見雙雙六在盤。


春山似肥。 春雪纔晞。 默中有句。 用也無機。 不來而來兮。
非三界之籠絡。 無住而住兮。 是二儀之範圍。


曲木床穩。 刺梨杖橫。 攬五宗之家法。 據萬象之主盟。
秋半風清。 霽空月明。 水雲模楷兮。 無禪可說。
叢林規矩兮。 不令而行。


坐曲木床。 握烏藤杖。 鑄佛祖之楷模。 活叢林之氣象。
儞莫來虎口撩鬚。 誰更敢蛇頭揩痒。


袈裟在肩。 柱杖入握。 未動六爻。 全提一著。 分身是處相隨。
當面不須諱却。


廬陵米價百念升。 趙州蘿蔔半千秤。 只麼郎當住持。
洎合殃殺性命。 省不省。 腦後更將楔釘噫。


髮白星星。 心鑑靈靈。 隨機說法。 應物現形。 天與之清。
地與之寧。 野雲曳曳兮山月亭亭。


且道是何面嘴。 剛地無風浪起。 默默間自照心。
了了倚誰傳髓。 白鷗暮落煙沙秋。 寒臥蘆華明月裏。


是處分身。 如谷之神。 有應之月無私之春。 行將五路開雙手。
一切門頭只箇人。


虛而通用而冲。 默游量外。 直照環中。 雲水一身瘠。
家風四壁空。 相逢有知己。 點指識渠儂。


鶴老松孤。 泉寒石癯。 鏡之對像。 谷之答呼。 萬緣雜錯不是有。
一點靈明不是無。 湛存妙應兮機輪活樞。


唇口能緘。 眉目如笑。 應外而冲。 虛中而照。 全身放下是全身。
一點獨靈常了了。


野雲情態閒。 秋山風骨瘦。 真照也默默而靈。
湛存也綿綿而壽。 圓蒲曲木兮清白傳家。 老鶴蒼松兮歲寒去就。


木老春遲。 山寒雪早。 潮退珊瑚林。 霽空明月曉。
守默自如。 對緣恰好。 得往得來。 隨起隨倒。
龍潭覷破天皇。 馬祖踏著水潦。


了於無了安有塵。 塵不自塵安用了。
塵既消亡了也空。 此時妙合圓常道。
大眾切莫似止濼困魚棲蘆病鳥。 絕廉纖處急回頭。
塵塵剎剎無邊表。


禪人宗成。 符到奉行。 棄舍六和合。
還復一精明。 如今行主歸何處。 冷落渠家傀儡棚。
正恁麼時。 且道。 成上座落在什麼處。
還相委悉麼。 夢鶴不驚明月冷。 臥龍長畏碧潭清。


靈靈不昧。 了了常知。 祖師印可彼當機。
今日了知端的否。 莫嫌燒却路行衣。


宗因上座。 慶緝禪師。 生也同門受業。
死也一路荼毘。 生死因緣似有期。 天水寒清成一色。
合同船棹碧琉璃。 諸仁者。 正恁麼時。
合作麼生委悉。 鶴鷺竝頭踏雪睡。 月明驚起兩遲疑。


潛山山下石牛兒。 揀擇俱亡步坦夷。 頭角低回來處路。
洞門窈窕白雲飛。 與麼行履。 猶是元俊直歲向去底事。
且道。 轉身一路。 又作麼生。
空劫無安處。 優曇火裏開。


明月圓時岐路。 曾來著弊脫珍。 白雲斷處家山。
却去幕天蓆地。 七十年一場夢寐。 一千僧此地因緣。
好惡莫詢今日事。 死生爭奈那人何。


是生是死不道不道。 箇事渾崙無孔竅。 念盡脫鉤魚。
情起投羅鳥。 喜上座了不了。 莫問是非都一掃。
到家就父却回頭。 冷月依俙煙樹鈔。


三界從想有。 百年成夢游。 忽爾賊風吹劫火。
翻然大海滅浮漚。 高上座賦歸休。 透脫六處。
撒開兩頭。 雲山有路平如。 月戶無人冷似秋。


四大分離六門空寂。 真實底人不出不入。 分明火後一莖茆。
切忌相逢不相識。


風骨不露水泄不通。 衲僧行履妙無蹤。 門掩三秋兮人歸何處。
天無四壁兮月上中峯。


眼光落穀氣消。 六窓不見獼猴跳。 空索索寂寥寥。
破屋從他野火燒。 歸去客笑頭搖。 蒼鷹掣斷紫絲絛。
正恁麼時如何行履。 良久云。 坐斷兩頭。
古渡風恬。 船到岸細行一步。 清秋月冷鶴移巢。


大眾四蛇篋壞。 六賊家破。 空空空處露裸裸。
只將者箇參一生。 還以一生參者箇。 只者箇是什麼。
良久云。 通身慧焰放光明。 性火真空性空火。


生也不道死也不道。 深固幽遠無人能到。 今日為了宗上座。
指出五路頭。 放開一線道。 正來偏去兮兔浴星河。
出離入微兮猿啼月嶠。


無位真人出面門。 神通游戲日紛紛。 如今放下钁頭去。
大地山河無處存。 大眾且道。 從什麼處去。
須知雲外千峯頂。 別有靈松帶露寒。


緣集成身。 蘊壞成塵。 長生路上往來人。
而今撒手還家也。 霽色含秋月一輪。


幻滅非無。 圓覺非有。 虛而長靈者誰。
死而不亡曰壽。 嚴風摩洗天容清。 寒木搖落山骨秀。
虛明田地歸去來。 半夜長空月如晝。


其來何求。 其去無得。 寂漠度嶺兮萬里獨行。
清白傳家兮九年一默。 針芥投而妙不可名。
毫釐差而敝不可塞。 知過而改。 知難而退。 誰去誰來。
自買自賣。 當面諱却兮滿眼烏華。 望涯贊之兮隔身鯨海。


長蘆駕浪。 隻履西歸。 求支那之法器。 付屈眴之田衣。
度九年之緘默。 印二祖之靈知。 海犀酣月而暈。
寒烏帶雪而飛。 機前自得兮頂目四照。
迷裏相逢兮鼻頭下垂。 水著秋清兮湖光湛湛。
山銜落日兮雲錦輝輝。


山擁雲腴。 水懷月晝。 照徹體前。 湛存身後。 機頭梭路微分。
針鼻線芒初透。 靈涵萬象兮彼不遺餘。
坐斷十方兮我無滲漏。


力世佛宗。 心傳我公。 一拳活計。 一喝家風。 影草呈機也。
三聖却瞎。 精金出冶也。 百丈還聾。
綽綽有裕。 恢恢而隆。 阿難迦葉之多聞抖擻。
目連鶖子之智慧神通。 真得不借之應。 大同不宰之功。
百川曲折兮自然到海。 萬象森羅兮不可逃空。


傲雪松孤。 懷雲石癯。 妙存而有也不有。 獨照而無也非無。
萬象勿能逃空王之印。 眾色莫我染靈蛇之珠。
金鷄啼寒兮曉分夜戶。 玉兔弄魄兮瑩徹氷壺。


孤坐默默。 倚杖沈沈。 石懷雲而無像。 松嘯風而有音。
應兮珠盤不撥而自轉。 湛兮玉井隨汲而彌深。
諸塵不受兮十分清氣。 三際無寄兮一片間心。


默默傳真。 如何指陳。 性月不夜。 心華長春。 淨有容兮海印。
應無爽兮谷神。 覿面相呈諱不得。
煩君為我洗清貧。


黃瘦厭厭。 風規冷嚴。 萬機閒暇。 一味清恬。 心宗提簡默。
手段掃廉纖。 歲寒不變兮虛懷若竹。
道妙難傳兮有口如鉗。


身心廓如。 手段卷舒。 似華作蜜。 如井覻驢。 外不痕兮空印普應。
中無象兮道環常虛。 亡機孤坐兮自不為礙。
把臂同行兮誰敢相疎。


床倚杖。 權名住持。 久默鉗口。 一笑伸眉。 雲水誰相問。
家風自不知。 明白寧居兮河空月轉。
寂寥無象兮雨霽天垂。


誰道物齊。 俱亡品題。 欺唇一鼻直。 盍眼兩眉低。
大千同入印。 三世未分畦。 斫額望之不及。
擬心思也還迷。


枯坐清嚴。 真宗劇談。 一明無異相。 萬化是同參。
牛頭轉覺病懶。 鳥喙不用華。 甘分住山三束篾。
等閑對客七斤衫。


寫出夢中身。 爾道真不真。 槁寒秋在眼。 淵默醭生唇。
道環誰謂無象。 空谷自來有神。 父子不傳些子妙。
白首儂家老斵輪。


畫手未相識。 默心誰與知。 千峯斂雲脚。 一月濯風漪。
牆面袖雙手。 對緣橫兩眉。 驚龜之縮兮愧有其兆。
逸鳥之翔兮情亡所覉。


瘦削而黃。 慣窮不忙。 閑情許淡。 默味能長。 靈犀之通一點暈。
老蚌之蘊千年光。 而今到處相隨去。
頭頭的的露堂堂。


大一無外。 小一無內。 一兮一兮。 靡所不在。 心地淨亡塵。
肉山閑弗礙。 道環中絕端倪。 空印裏何文彩。
風凄凄兮秋落遠山。 波爛爛兮月浮滄海。


默默蒲禪。 空空世緣。 誰賡白雪。 我得青氈。 萬法之機開兩拳。
千僧之檐著一肩。 戲蝶栩栩兮物齊春夢。
飛鴻冥冥兮字沒秋煙。


不是恁麼形像。 剛地起模畫樣。 從來萬法同根。
究竟虛空等量。 可中二浙說禪。 分外三河口強。
深藏那裏也。 煙蓑臥雲。 大用現前也。 風舟駕浪。


口方鼻直。 眉棱眼深。 未填溝壑。 還礙叢林。 萬象無得剩法。
三世不見間心。 字雁沒而寒煙淡淡。
華鱗潛而秋水沈沈。


只箇家風。 窮而却通。 於其間內紹外紹。 在裏許轉功借功。
至游而默。 妙用而冲。 氣溫溫而春活。
心湛湛而秋空。 相隨來也兮。 頭頭契同。


虛空借得作身。 萬象相隨為伴。 縱橫人道十成。
點撿誰知一半。 看看。 青山崢嶸。 白雲零亂。
裏許牧童歸未歸。 鐵牛一掣金繩斷。


髮將雪白。 面作茶黃。 觸動眼三角。 忘言口四方。
明月松頭鶴夢。 香風蓮底龜藏。 淨極發光光自照。
虛空鳥印不成章。


風日面皮。 秋山眉目。 閑情肖水雲。 野性從麋鹿。
憝憝少室九年。 草草曹溪一宿。 窮根徹源。
出髓敲骨。 明回老兔宮。 冷下蒼龍窟。 諸人名邈兮搖手未然。
萬象森羅兮點頭具足。


只者赤肉一塊。 說甚清奇古怪。 平生懶似牛頭。
度世憨如布袋。 不空而空。 無在而在。 法法唯心。
塵塵三昧。 問渠是假是真。 兩彩而今一賽。


眉低不愁。 眼深非惡。 鼻孔纍垂。 口唇齷齪。 月明破夜兮。
野水懷秋。 霽色摩霜兮。 間雲投壑。
能錯落。 縱橫十字兮。 妙提一著。


誰能目眴眉揚。 每笑手亂脚忙。 守魯祖之簡默。
得南泉之平常。 明心秋月。 活物春陽。 鑄機器也模範大小。
據叢林也規矩圓方。


畫工出脫他。 精神較得些。 草不萠藏香象。 匣無縫吼青蛇。
春雷開眾蟄。 暖律發千華。 想是平江人見笑。
去年纔去又來耶。


雲樹蒼蒼。 泉石鑿鑿。 倚杖坐其間。 此心自空廓。
秋月濯滄溟。 春風在林薄。 游魚下藻玉溪寒。
字雁沒煙天宇闊。


頭雪老曬。 面肉肥些。 骨寒窮鬼子。 情淡道人家。
謗佛謗祖。 撒土撒沙。 明月犀玩兮暈通其角。
迅雷象驚兮文理其牙。 未把家風兮草草傳耶。


氣韻能清。 眉目似笑。 深深入大道之環。 默默守群機之要。
鬧裏隨緣。 虛中分照。 用作家之鉗鎚。
與本分之草料。 千毳相從兮俱求參飽。


胡床小小身。 握塵默而神。 喚醒曠劫之夢。 瀝乾滄海之津。
霽空摩塵。 風月重輪。 群機活活物中眼。
一點英英華上春。


覺之微妙。 未痕朕兆。 徹造化之源。 據生殺之要。
至虛而獨存。 當明而隱照。 築築磕磕兮鼻孔纍垂。
哆哆和和兮舌頭狤獠。


赤肉穿多孔。 臭骨裹閑皮。 已是不著便。 更將描畫伊。
一柄拂聊為伴手。 三世佛誰敢稱師。
鯨怒飲乾滄海水。 月明爛爛珊瑚枝。


器宇潭潭。 風骨巖巖。 雲夢之氣吞八九。 嵩少之道落二三。
守一爻生成之機紐。 秉諸祖烹鍛之鎚鉗。
揑聚放行也。 肖嶽蓄而海涵。


間兮無寄。 用也不痕。 月雖能現影。 雲自不生根。
活卓卓諸塵莫混。 明歷歷曠劫長存。 相隨鬧市堆中去。
普光三昧發門門。


天童比丘。 還相識不。 白髮寒巖雪。 青瞳古秋。
現身不墮類。 分影也隨流。 他日果能窺頂相。
晴雲似放去山頭。


說也說不破。 畫也畫不成。 慷慨鼻氣通快。 清間眉棱覺輕。
靜不得像。 動不流情。 十方三世無安處。
歷歷諸緣頭上行。


握笻之像。 對機之身。 六根攝一處。 三昧起諸塵。
蚌腸孕於月明之夜。 蟄戶開於雷動之春。
箇般手段兮。 分付善應之人。


棱眉眼自深。 闊口笑吟吟。 崢嶸一片膽。 疏豁十方心。
默默春回萬象。 星星雪點孤岑。 恁麼來也兮。
不用相尋。


笑含口角。 喜在眉棱。 一默照源底。 三乘空葛藤。
清白濯秋之月。 光明破夜之燈。 柱杖有時橫膝上。
箇般面嘴得人憎。 動而靜。 虛而應。 專氣致柔。
湛神如凝。 一住天童。 十分沒興。


間雲卷雨。 野水懷秋。 一心絕待。 六處不收。 是箇面嘴兮還相識不。


胸中事簡。 面上氣和。 白頭隨我老。 青眼見人多。
一身幸且慚愧。 千鉢相從奈何。 曲木床頭坐不語。
玉蟾推月過星河。


家風貧自慚。 面孔惡人嫌。 點漆之眼有角。 截筒之鼻無尖。
顛毛寒覆雪。 項癭暗消鹽。 說妙談玄兮遲鈍口嘴。
呵佛罵祖兮誑嚇閭閻。


禪床默默。 無得之得。 寒淡賦心。 清貧入骨。 秋徹鮫人之家。
霜摩老兔之窟。 萬象影中兮自縱自橫。
百草頭上兮隨出隨沒。


眼低眉棱。 骨寒肩聳。 道情間不覉。 禪膽老能勇。
流水清而月隨。 青山瘦而雲擁。 諸緣廓淨兮拈却頭皮。
一句妙圜兮好看鼻孔。


雙目寒青。 秋水冷冷。 半顛衰白。 春雪星星。 山霧霏霏文豹變。
松月娟娟夢鶴醒。 妙應方圜兮了無外法。
塵緣俯仰兮初不吾經。


山林之姿。 水月之像。 雷潛九地之中。 春在百華之上。
隨緣半合半開。 分付全收全放。 淵默家風。
縱橫伎倆。 道超情也。 萬法齊平。 心出礙也。
十方通暢。


靈靈而真。 默默而神。 眉毛低蓋眼。 鼻孔直欺唇。
千華上何須問佛。 百草頭自然有春。 一微塵裏也來說法。
三千界內不礙分身。


雲容閒而未收。 月魄湛而不流。 嚴淨身器也依律而住。
虛明神宇也唯道而游。 凜凜清姿兮顛毛覆雪。
寥寥霽色兮心鑑含秋。


芙蓉之枝。 丹山之兒。 一絲聯自信。 三昧約誰知。
珊瑚寒月墮影。 琥珀老松流滋。 諸緣豁淨兮山空秋壯。
萬態變通兮華麗春脂。


青天白日大年朝。 習習柔風在柳條。
珍重敦禪歸去也。 上船渡口看回潮。
明了了寂寥寥。 萬劫千生一念超。 坐斷十方無向背。
底時方見獨孤標。 其或未然。 伏惟尚嚮。


即生死中無生死。 拈却面前案山子。
無生死中示生死。 家家門前火把子。
火把子。 本如是未如是。 德權祖觀慧珍。 今日不須回避。


與麼去也。 古人道智不到處。
切忌道著。 覺上座不識好惡。 向者僧無生路頭指註去也。
有生有滅屬因緣。 泣盡寒枝蛻殼蟬。
轉身一路還知否。 出草金蛇角指天。


義昉與祖濡。 今日偶同途。 去如殘月下層嶺。
來似白雲生太虛。 羊角從來不是有。
兔角從來不是無。 塵境消亡空劫事。
木人手執夜明符。


宗璟義哲六門迹絕。 舊路重行底時節。
猿哀楓樹霜。 鶴夢蘆華雪。 一棹清風歸去來。
鐵船滿載滄溟月。


道弁與文俊。 如今謝世緣。 不得雲堂共除夜。
相將何處作新年。 去時欲識正偏路。
回日重論平實禪。 歲盡年窮一句子。
東村王老夜燒錢。


義上座太忙生。 時節相催即便行。 本地生來元有種。
舊山歸去可無程。 性火真空性空火。
洞然全體是光明。


禪人鳳翱。 數盡難逃六處渾無影迹。 十方不立秋毫。
好看前路崎嶇處。 難似天台過石橋。
正恁麼時如何。 泥牛踏破澄潭月。 頭角崢嶸鼻孔高。


守和化去欲荼毘。 政是人間禁火時。 不肯湖山作寒食。
未知何處著生衣。 只如此陰已謝彼陰未成。
一著落在什麼處。 穩駕泥牛耕大海。
倒騎鐵馬上須彌。


江雲冉冉草離離。 華落春殘客去時。 古渡舟橫人不見。
是須記取却來期。 凝上座知不知。
水沈沈泥牛穩臥。 煙羃羃玉鳳來儀。 攂鼓轉船天欲曉。
片帆高挂順風吹。


滅而非滅生而不生。 髑髏眉底葡萄英。 木人招手春風暖。
石女搖頭夜氣清。 諸仁者。 未有長行而不住。
未有長住而不行。 性火真空性空火。
通身一段淨光明。 正恁麼時。 便恁麼去。


菩提棹般若舟。 死生海裏任橫流。 既以風前得妙。
何妨鬧裏刺頭。 有手段要去便去。 隨高低作馬作牛。
不見道時中解銜一莖草。 當處親近有來由。
其或未然。 臨崖看虎眼。 特地一場愁。


生而不生滅而不滅。 歸去來兮紅爐片雪。


蛇退皮蟬蛻殼。 一點靈光何縛脫。 祖隨上座衲僧家。
黑白未分提一著。 春風吹夢歸故鄉。
大道無塵穩下脚。 今夜寥寥松月寒。 舊巢不見千年鶴。


死活路岐非異道。 虛而靈兮空而妙。 趙州曾問賣油翁。
不許夜行投曉到。 諸禪德。 若向者裏會得。
先天地生而不為早。 後天地生而不為老。
識取天台把人。 寒巖有雪無人掃。


收爽氣吞秋。 老驥放出厩。
蒼鷹掣斷韝。 妙存群象外。 機轉一絲頭。
向去西風能墮葉。 却來明月解隨流。


悠悠身世夢回休。 一穴山根痊骨頭。
有力負趨今始覺。 定知夜壑不藏舟。
歸去來兮記得路不。 葉落歸根天地秋。 劫外清虛兮自然神照。
壺中寬廓兮不礙仙游。 正恁麼時。
當恁麼去。


人間夢破那邊游。 妙淨真明月魄秋。
理智如如分化迹。 正偏歷歷轉機頭。 蟄龍須要吟枯木。
活眼何妨照髑髏。 記取行行通變路。
青山黯黯白雲浮。


智入環中合本真。 秋霜摩月淨無塵。
十分清白傳家事。 一點靈明舊主人。 剪斷情緣三際夢。
瀝乾識浪四溟津。 是須莫坐他床榻。
萬化樞機妙轉輪。


形質燒殘唯有骨。 骨頭撒却元無物。
一段靈光不覆藏。 天上天下皆充塞。 菩提變通之場。
涅槃啟處之窟。 隨陽雁回兮白雲外來。
破夢鶴飛兮青天裏沒。


骨灰散却斷因緣。 松靜風恬月正圓。
去去去時須記取。 壺中別是一家天。 底時節須轉旋。
退時是正進時偏。 湛明清淨毘盧佛。
不怕塵泥廝輥纏。 惺惺著恁麼去。

