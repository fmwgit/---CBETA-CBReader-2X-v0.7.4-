大正新脩大藏經數位版, No. 1994A 楊岐方會和尚語錄

楊岐方會和尚語錄


水牯溈山峭峻機。 分明人類顯幽奇。 兩途語出分明處。
夜鳥投林曉復飛。


杖林山下竹筋鞭。 搭索拏鉤火裏牽。 拽近不能推放後。
回旋却到使君前。


前三後三是多少。 大事光輝明皎皎。 回頭不見解空人。
滿目白雲臥荒草。


第一妙。 古老門風甚奇要。 縱去收來總不傷。
此箇縱由堪繼紹。


第二妙。 浩浩途中有多少。 子細推來對月華。
未了須明衲僧竅。


第三妙。 高高峯頂猿時嘯。 孤輪穿透碧潭心。
翛然自入清平道。


雲門透法身。 從此覓疎親。 盡道和風煖。 三春寒更新。


語路分明在。 憑君子細看。 和雨西風急。 近火轉加寒。


趙州庭前柏。 眼裏電光掣。 雲水往來多。 村翁行步劣。


雲雲桃花見親切。 英俊超越古今哲。 星蔟孤輪明皎潔。
利刃精輝用無絕。 玄沙敢保君未徹。
雲水休話箇生滅。 新羅打鐵燒脚熱。 磨礱還用三尺雪。


同袍參學問通津。 來扣宗師正佛因。 為說三斤麻最好。
三斤天下說尖新。 幾多匠者頻拈掇。
柰緣緇侶有疎親。 余今更為重秤過。 那吒太子析全身。


何必不必。 一七二七。 龍樹馬鳴。 焰光透出。


第一訣。 門風盡施設。 分明萬象分。 徒勞更立雪。


第二訣。 過去現在說。 疾焰要須分。 評量還斷舌。


第三訣。 巧拙定生殺。 頭頭總鋒鋩。 休論箇生滅。

