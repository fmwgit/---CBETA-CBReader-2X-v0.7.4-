大正新脩大藏經數位版, No. 721 正法念處經

正法念處經卷第十八


熱業得熱報， 具受諸大苦，
如是應捨離， 此惡不善業。
勿造斯惡業， 貪嫉自破壞，
若行貪嫉者， 墮餓鬼畜生。
互共相殘害， 或打縛繫閉，
則受餓畜生， 故應捨愚癡。
愚癡自壞心， 遠離於戒施，
為愛所誑惑， 則墮畜生中。
不識行邪正， 食所不應食；
應作而不作， 不解法非法；
五根癡頑鈍， 但作畜生業。


無因則無果， 造業必有報，
如種子得果， 善業生人天。
善業得樂果， 常處天人中，
惡業墮三處。 阿修羅云何，
彼受畜生道？ 云何受樂報？
少智莫能了， 此有何因緣？

