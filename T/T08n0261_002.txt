大正新脩大藏經數位版, No. 261 大乘理趣六波羅蜜多經

大乘理趣六波羅蜜多經卷第二


大哉大悟無染著， 無礙妙智清淨眼，
斷除三毒無明習， 我禮無等大悲尊！
遠離怖畏諸疑網， 十力辯才無所畏，
異道邪徒皆戰慄， 自在猶如師子王。
如來慧日大光明， 普照十方無罣礙，
無明闇障惑已盡， 如日舒光照世間，
無恃無依苦厄者， 生老病死久漂流，
真實悲愍大慈尊， 能拔輪迴苦海難。
無明顛倒生死源， 種種妄想為波浪，
二障已除智自在， 遊行不染如蓮花。
諸法無我本空寂， 猶如谷響性皆虛，
無造無受如幻化， 救世大悲恒演說。
佛了諸法如浮雲， 亦如瀑水速流注，
世法不堅愚所集， 聖智能觀永斷除。
佛眼猶若青蓮花， 超過日月百千倍，
三世人天共稱讚， 我禮調御難思議。
佛具如是無邊德， 廣度群品若恒沙，
無漏功德妙莊嚴， 是故我今頭面禮。

