大正新脩大藏經數位版, No. 316 佛說大乘菩薩藏正法經

佛說大乘菩薩藏正法經卷第六


以何義故勇智者， 而能安住大菩提，
宣揚功德妙法門， 成證無上菩提果？
諸勇智者何所行， 利益一切諸群品，
又復觀察何法門， 而能成佛無上道？
復以何法降魔眾， 安處菩提大道場，
振動俱胝剎土中， 圓證菩提勝妙果？
以何義故名菩薩， 如是之句復云何？
此中願說菩提門， 一切佛法中最上。
於諸世間何所行， 而能廣利諸眾生，
離諸染著如蓮花， 解脫俱胝諸群品。
云何應受彼供養， 諸天諸龍及智者，
乃至一切人非人？ 今問斯義願宣說。

