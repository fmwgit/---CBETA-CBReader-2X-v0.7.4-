大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第二十七


佛大菩提三摩地， 妙等引心當觀想，
得彼菩提妙樂門， 作是思惟覺成就。


薩埵金剛印安心， 我善愛者極愛樂，
捺哩墀婆嚩稱時， 即得一切佛成就。
今此祕密相應法， 不成就者自業因，
玉呬婆哩野稱時， 即得極上樂成就。


若處隨起忿怒心， 即結降三世印契，
此中祕密忿怒成， 一切佛尚生怖畏。


三摩地印相合故， 如應觀察金剛拳，
自他善愛者悉同， 得彼愛樂法成就。


蓮華金剛杵相合， 此說即為最上樂，
復當以自出生門， 獻一切佛速成就。


誦三摩邪薩怛鑁， 一切善愛者愛樂，
不捨利益有情心， 常於諸佛起敬愛。


貪性應知勿捨離， 一切善愛者敬愛，
金剛祕密三昧門， 此即加護法成就。


雖破世間所愛法， 身語意業悉愛樂，
降三世法成就門， 此三昧能施成就。


貪清淨故我清淨， 非外計法清淨同，
今此清淨三昧門， 即得善護法成就。


金剛寶印如前結， 即金剛藏三摩地，
為令攝伏惡有情， 此三昧法得成就。


諸法自性本清淨， 妙等引心當觀想，
於一切事遍所行， 即得菩提智成就。


一切有情隨愛樂， 亦不捨離諸境界，
愛與非愛清淨門， 此祕密法得成就。


鼻端想現吽字法， 一切惡者能破壞，
微妙金剛三摩地， 即得如應法成就。


微妙金剛勝法用， 一切善愛者敬愛，
獲得一切成就門， 入金剛法三摩地。


蓮華金剛杵相合， 即能圓滿諸意願，
或餘愛者或明妃， 悉得最上成就法。


金剛薩埵三摩地， 修者常念於諸佛，
隨應入彼愛者身， 使彼善愛者敬愛。


金剛薩埵三摩地， 入彼出生門亦然，
入已增廣於彼身， 究盡一切皆敬愛。


金剛降三世勝印， 妙等引心依法結，
作忿怒入出生門， 於彼復生摧破意。


結法羯磨所成印， 金剛蓮華三摩地，
依法入彼出生門， 入已諸愛者善護。


羯磨金剛寶印結， 住金剛寶三摩地，
入諸愛者出生門， 剎那能作警悟事。


清淨法輪普遍相， 依法作外曼拏羅，
明妃印眾圍繞成， 於彼中間安佛像。
是中入已依祕密， 剎那於彼佛像前，
啟白聖尊我所求， 明妃成就常施我。
如是所說祕密法， 即一切部印理趣，
祕密成就悉能成， 是為諸佛無等理。


依法遍畫曼拏羅， 其相猶如金剛界，
此如來部勝法儀， 即一切部勝理趣。
悉提迦摩速稱誦， 此曼拏羅當入已，
稱三摩邪薩埵呼， 金剛薩埵初成就。
依法誦此心明句， 一切悉地皆能成，
真實警悟法相應， 速得悅樂法成就。


所有降三世勝相， 攝彼一切金剛部，
一切曼拏羅法儀， 智者應當依法畫。
彼中入已速稱言， 我求祕密成就法，
是法貪性所出生， 如是一切皆成就。


調伏世間勝法儀， 一切蓮華部中用，
智者畫此曼拏羅， 彼中入已作是語，
應言貪法大蓮華， 聖尊施我速成就，
如是言已法相應， 諸曼拏羅皆成就。


一切義成勝法用， 依此當畫曼拏羅，
是為大寶部相應， 彼中入已作是語，
悉悉大薩埵， 具德一切法成就，
一切現愛悉地門， 意樂最上皆成就。
如是稱說祕密語， 諸曼拏羅中入已，
得大悉地法圓成， 祕密供養勝無上。
從是已後自成就， 一切所作常得成，
若此祕密法速成， 真實警悟亦成就。


如來廣大極微妙， 隨所愛樂施諸樂，
真實隨轉如實言， 生毀謗者不成就。


當結本部大印契， 如其所說依次第，
而此真實祕密門， 從金剛語所宣說。
金剛薩埵即我是， 金剛明妃住我心，
一切身分相合時， 勇起金剛高舉相，
金剛高舉大明妃， 真實警悟隨愛樂，
一切身中堅固成， 如其所說速成就。


悉悉等三昧， 三摩踰我愛樂，
今此警悟速疾門， 隨其所樂皆成就。


沒沒大薩埵， 本部善愛者愛樂，
今此警悟速疾門， 隨其所樂隨成就。


善愛者作眾羯磨， 本部金剛我成就，
今此警悟速疾門， 隨其所樂隨成就。


為利益諸外見者， 故佛隱覆善愛法，
但當依法畫印成， 此了知已即成就。


善知一切有情意， 常施一切有情樂，
與諸有情為父尊， 即佛勝欲勝三昧。


今此一切佛世尊， 最上祕密未曾有，
若清淨信能了知， 諸難成者亦成就。


貪清淨中難著者， 邪外非見執我者，
最勝三昧破彼心， 此了知已得成就。


大種出生於一切， 是中何等說清淨，
諸邪外者破相時， 決定祕密得成就。


寶中善愛寶和合， 是寶祕密而聚集，
此善愛寶無上門， 如應觀察得成就。


諸善愛者眾圍繞， 作諸適悅妙愛事，
奉獻供養佛世尊， 即得供養法成就。


作妙樂事懈息已， 彼勝樂從樂事生，
四處禮敬供養時， 奉獻諸佛速成就。


結降三世三昧印， 善愛和合妙樂生，
以彼和合妙樂因， 奉獻諸佛得成就。


想我即成觀自在， 於所愛相善觀察，
以彼觀察勝樂因， 奉獻諸佛速成就。


羯磨印契結成已， 諸莊嚴具以嚴身，
善愛和合供養時， 廣大奉獻得成就。


他所善愛祕密法， 是中無有能知者，
依法觀想於佛身， 即得供養法成就。


相合金剛嬉戲法， 次繫金剛妙寶鬘，
作彼金剛大歌音， 金剛旋舞為供養。
諸欲妙樂勝灌頂， 歌舞樂中生勝樂，
此外無別有法門， 祕密供養為上者。


如教所說諸法儀， 勝供養為密供養，
觀想降三世聖尊， 即得供養法成就。


如教所說祕密法， 大法印契妙供養，
調伏世間印契成， 即得供養法成就。


如教所說祕密法， 羯磨印契妙供養，
一切義成法相應， 即得供養法成就。


從三摩地智出生， 所應成佛依次第，
薩埵愛樂法相應， 由斯速得無上法。


薩埵無始亦無終， 斯乃虛空出生相，
一切皆是普賢身， 妙欲一切世間主。
所有一切有情心， 彼堅固性即薩埵，
相合金剛等無殊， 決定同成金剛性。
建立薩埵法成已， 復成金剛薩埵尊，
即此具德大士身， 金剛薩埵是如來。
最初覺了自心已， 成佛菩提如教說，
即彼所成佛世尊， 出生一切如來部。


由是便成如來部， 即此說為金剛部，
淨蓮華部成亦然， 此復說名大寶部。


即此具德薩埵尊， 金剛薩埵心中住，
相合三摩地法門， 是為成佛菩提者。


金剛杵善覺了性， 勝鉤乃表攝持法，
箭射厭離妙智門， 善哉是為歡喜相。
妙寶以為莊嚴具， 日輪是持光明相，
寶幢即表建立門， 笑相說為大悅樂。
蓮華表貪清淨法， 利劍斷彼煩惱冤，
大輪境界法為因， 語即妙談持誦相。
眾妙金剛巧業性， 甲冑善護不破壞，
如牙極惡可怖形， 拳縛以表印法用。
如佛世尊法常住， 金剛薩埵遍所行，
金剛杵等標幟門， 亦然觀想此成就。


盤結金剛加趺相， 二手當作金剛縛，
金剛薩埵三摩地， 依法速疾得成佛。


譬如世間王印契， 印已即成王教令，
大士祕密諸印門， 普印有情皆順伏。
所有身語心金剛， 影像祕密勝法用，
即諸大士大印門， 此了知已得成就。


如彼極勝三昧印， 隨其何等應結者，
悉無過越此法門， 亦然一切如來法。
佛及金剛薩埵等， 最勝印契三昧縛，
乃至盡壽不應違， 此了知已得成就。


彼一切佛金剛語， 依法不應有違越，
是中若知此縛門， 知已即得法成就。


金剛教令大羯磨， 是中不應有違越，
而此教令羯磨門， 此了知已得成就。


金剛薩埵善哉者， 金剛大寶復善哉！
善哉金剛妙法門， 善哉金剛勝羯磨！
能善宣說此正法， 無上金剛祕密乘，
一切如來祕密門， 大乘現證法中攝。


所有佛法三摩地， 妙等引心當觀想，
念佛三昧法相應， 即得無上法成就。


金剛薩埵三摩地， 妙等引心當觀想，
貪性隨念法相應， 即得最上法成就。


於降三世勝相前， 依法觀想亦復然，
由金剛手力所成， 即得降三世成就。


調伏世間法聖尊， 於前觀想亦如是，
諸相具足妙莊嚴， 遍作一切調伏事。


一切義利成就相， 於前觀想亦復然，
諸相具足法圓成， 即得具足勝財寶。

