大正新脩大藏經數位版, No. 1 長阿含經

佛說長阿含經卷第十一


野干稱師子， 自謂為獸王；
欲作師子吼， 還出野干聲。
獨處於空林， 自謂為獸王；
欲作師子吼， 還出野干聲。
跪地求穴鼠， 穿塚覓死屍；
欲作師子吼， 還出野干聲。


欲瞋及怖癡， 有此四法者；
名譽日損減， 如月向于晦。


於欲恚怖癡， 不為惡行者，
名譽日增廣， 如月向上滿。


迷惑於酒者， 還有酒伴黨；
財產正集聚， 隨己復散盡。
飲酒無節度， 常喜歌舞戱；
晝則遊他家， 因此自陷墜。
隨惡友不改， 誹謗出家人；
邪見世所嗤， 行穢人所黜。
好惡著外色， 但論勝負事；
親要無返復， 行穢人所黜。
為酒所荒迷， 貧窮不自量；
輕財好奢用， 破家致禍患。
擲博群飲酒， 共伺他婬女；
翫習卑鄙行， 如月向於晦。
行惡能受惡， 與惡友同事；
今世及後世， 終始無所獲。
晝則好睡眠， 夜覺多悕望；
獨昏無善友， 不能修家務。
朝夕不肯作， 寒暑復懈墮；
所為事不究， 亦復毀成功。
若不計寒暑， 朝夕勤修務；
事業無不成， 至終無憂患。


畏伏而強親， 美言親亦爾；
敬順虛誑親， 惡友為惡親。
此親不可恃， 智者當覺知；
宜速遠離之， 如避于嶮道。


制非防惡親， 慈愍在他親；
利人益彼親， 同事齊己親。
此親乃可親， 智者所附近；
親中無等親， 如慈母親子。
若欲親可親， 當親堅固親；
親者戒具足， 如火光照人。


父母為東方， 師長名南方，
妻婦為西方， 親族為北方，
僮僕為下方， 沙門為上方。
諸有長者子， 禮敬於諸方；
敬順不失時， 死皆得生天。
惠施及輭言， 利人多所益，
同利等彼己， 所有與人共。
此四多負荷， 任重如車輪；
世間無此四， 則無有孝養。
此法在世間， 智者所撰擇；
行則獲大果， 名稱遠流布。
嚴飾於床座， 供設上飲食；
供給所當得， 名稱遠流布。
親舊不相遺， 示以利益事；
上下常和同， 於此得善譽。
先當習伎藝， 然後獲財業；
財業既已具， 宜當自守護。
出財未至奢， 當撰擇前人；
欺誑觝突者， 寧乞未舉與。
積財從小起， 如蜂集眾花；
財寶日滋息， 至終無損耗。
一食知止足， 二修業勿怠，
三當先儲積， 以擬於空乏，
四耕田商賈， 澤地而置牧，
五當起塔廟， 六立僧房舍，
在家勤六業， 善修勿失時。
如是修業者， 則家無損減；
財寶日滋長， 如海吞眾流。

