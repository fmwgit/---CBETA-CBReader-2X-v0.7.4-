大正新脩大藏經數位版, No. 397 大方等大集經

大方等大集經卷第二十五


若諸人天得覩佛， 則為獲得大利益，
如來所受苦無量， 勤精進故得菩提。
往昔精進修菩提， 超過一切諸菩薩，
為令眾生得利益， 故轉無上正法輪。
如來如是難得見， 所說正法亦難聞，
獲得人身亦復難， 諸根具足亦如是。
若諸眾生行不善， 亦不能作三善業，
若人欲得大利益， 應當覲見釋中尊；
若欲聽受無上法， 并見十方諸菩薩，
具足三十二妙相， 應當速詣大寶坊。
今若不種諸善根， 後必不得大涅槃，
若欲具足人身者， 應當速詣娑婆界；
若欲破壞三惡道， 欲受人天微妙樂；
獲得無上無比樂， 應當詣於娑婆界。
大醫今施甘露味， 除滅眾生諸煩惱，
如來商主大法王， 今日演說無上界。

