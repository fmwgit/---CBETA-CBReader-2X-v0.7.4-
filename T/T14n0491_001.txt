大正新脩大藏經數位版, No. 491 六菩薩亦當誦持經

六菩薩亦當誦持經


巍巍十方佛， 堂堂聖中王，
妙相三十二， 眾好八十章，
身出妙光明， 普照諸十方，
願身自歸命， 稽首諸法王。
巍巍十方佛， 無極大慈悲，
興立諸大誓， 濟度諸群黎，
多聞歡喜者， 功德叵稱載，
願身自歸命， 稽首諸大哀。
巍巍十方佛， 功德不可量，
慧如無量海， 灌澤諸十方，
其有聞名者， 除咎消諸殃，
歸命大智慧， 稽首正覺王。
巍巍十方佛， 國土甚清淨，
七寶為莊嚴， 妙香栴檀形，
悉純諸菩薩， 亦無二乘名，
唯說不退轉， 般若之道英。
巍巍十方佛， 三世道之珍，
其聞信樂者， 疾成無上真，
遊於菩薩道， 堅住不退轉，
所生常見佛， 速值諸世尊。
巍巍十方佛， 三世之導師，
志心懷恭敬， 信樂無狐疑，
所生常端正， 顏容甚光暉，
辯才慧獨遠， 願禮天人師。

