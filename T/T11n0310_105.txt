大正新脩大藏經數位版, No. 310 大寶積經

大寶積經卷第一百五


諸法如幻化， 斯由分別起，
是中無所有， 一切法皆空。
顛倒虛妄想， 愚癡取我心，
計念我昔愆， 所作業中甚。
過去為大逆， 殺父母良田，
殺羅漢比丘， 是為極重惡。
以彼惡業故， 我當受大苦，
沒疑網眾生， 聞法悔或除。
大名拔我毒， 破散我疑心，
我已覺法界， 眾惡無所有。
諸佛巧方便， 善知我等意，
方便度眾生， 為解諸疑縛。
何處有諸佛？ 法僧亦復然，
父母本自無， 阿羅漢空寂。
是處無有殺， 云何有業果？
如幻無所生， 諸法性如是。
文殊大智人， 深達法源底，
自手握利劍， 馳逼如來身。
如劍佛亦爾， 一相無有二，
無相無所生， 是中云何殺？

