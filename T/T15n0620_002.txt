大正新脩大藏經數位版, No. 620 治禪病祕要法

治禪病祕要法卷下


法性無所依， 觀空亦復然，
若能觀四大， 不為使所殺。
服藥行禪定、 誦此陀羅尼、
一心念諸佛， 結使永不起。
煩惱海永盡、 恩愛河亦絕，
諸欲無所因， 自稱是解脫。
無患心恬怕， 遊戲六神通，
亦以陀羅尼， 教授於他人。


日種王太子， 甘蔗之苗裔，
星光月外甥， 摩耶夫人子。
生時行七步， 足躡動大千，
十方諸神應， 嘉瑞三十二。
棄國如涕唾， 坐於畢鉢羅，
金剛勝道場， 降伏萬億魔。
得成菩提道， 面淨如滿月，
心垢亦永盡， 我今一心禮。
諸釋中最勝， 具勝慈悲者，
能令諸眾生， 永脫生死苦。

