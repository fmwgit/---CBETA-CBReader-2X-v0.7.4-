大正新脩大藏經數位版, No. 1509 大智度論

大智度論卷第十九


涅槃不異世間， 世間不異涅槃。
涅槃際世間際， 一際無有異故。


是身為臭穢， 不從花間生，
亦不從瞻蔔， 又不出寶山。


是身種不淨， 非餘妙寶物，
不由淨白生， 但從尿道出！


地水火風質， 能變除不淨，
傾海洗此身， 不能令香潔！


種種不淨物， 充滿於身內；
常流出不止， 如漏囊盛物。


審諦觀此身， 終必歸死處。
難御無反復， 背恩如小人。


若作惡人及出家， 諸天世人及蠕動，
一切十方五道中， 無不好樂而惡苦。
狂惑顛倒無智故， 不知涅槃常樂處！


若人入海遭惡風， 海浪崛起如黑山；
若入大陣鬪戰中， 經大險道惡山間。
豪貴長者降屈身， 親近小人為色欲。
如是種種大苦事， 皆為著樂貪心故！

