大正新脩大藏經數位版, No. 310 大寶積經

大寶積經卷第一百一十七


諸天人民獲善利， 心願見佛釋師子，
為消惱熱諸俗事， 心願堅固志佛道。
無數菩薩如江沙， 以精進力行超越，
降伏魔眾億百千， 得成佛道離垢憂。
吾從東方而發來， 其世界名曰善變，
在彼淨住佛左右， 欲得稽首釋師子。
假使有人欲聽法， 若覩十方諸菩薩，
設欲歸禮彼世尊， 速疾來到靈鷲山。
諸導師眾難得遇， 經典之要甚難值，
人身難得及閑暇， 篤信禁戒誠亦難。
假使今時造德本， 則見眾生處邪冥，
便能開心令滅度， 速行俱詣於最勝。
若欲解棄三惡道， 獲致安隱天人處，
逮得無為消生死， 則當往詣無等倫。
為良醫王施甘露， 尊猶導師示正路，
彼為法王執尊寶， 降伏一切眾生趣。

