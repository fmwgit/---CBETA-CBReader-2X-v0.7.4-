大正新脩大藏經數位版, No. 720 無明羅剎集

無明羅剎集卷下


能善觀察聖所說， 後獲大樂解深義。
我昔曾聞有盲人， 在空空中弄木杵，
杵端衝屋著蜂窠， 盲聞蜂聲逃出避。
空中有驢被蜂螫， 驢被毒痛出墮淵。
淵中惡龍懷忿恚， 起大雲雷雨大雹，
於空聚落下霹靂。 聚中惡鬼極瞋忿，
遍於國界雨大火。 世界眾生火所逼，
皆共逃走入大河。 河底水中羅剎宮，
噉諸眾生血精氣， 諸入河者至彼宮，
極受苦毒入迴覆， 復入石山唯一孔。
眾生出孔入大海， 海水醎苦消肌體，
叫喚大哭稱父母， 諸神誰能拔濟我？

