大正新脩大藏經數位版, No. 1562 阿毘達磨順正理論

說一切有部順正理論卷第七十七


靜慮四各二， 於中生已說，
定謂善一境， 并伴五蘊性，
初具伺喜樂， 後漸離前支。


無色亦如是， 四蘊離下地，
并上三近分， 總名除色想。
無色謂無色， 後色起從心，
空無邊等三， 名從加行立，
非想非非想， 昧劣故立名。


此本等至八， 前七各有三，
謂味淨無漏， 後味淨二種。
味謂愛相應， 淨謂世間善，
此即所味著， 無漏謂出世。


靜慮初五支， 尋伺喜樂定；
第二有四支， 內淨喜樂定；
第三具五支， 捨念慧樂定；
第四有四支， 捨念中受定。


此實事十一， 初二樂輕安，
內淨即信根， 喜即是喜受。

