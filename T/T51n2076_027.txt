大正新脩大藏經數位版, No. 2076 景德傳燈錄

景德傳燈錄卷第二十七


空手把鋤頭 步行騎水牛
人從橋上過 橋流水不流


傾捨為群品 奉供天中天
仰祈甘露雨 流澍普無邊


頓悟心源開寶藏 隱顯靈通現真相
獨行獨坐常巍巍 百億化身無數量
縱合偪塞滿虛空 看時不見微塵相
可笑物兮無比況 口吐明珠光晃晃
尋常見說不思議 一語標名言下當


天不能蓋地不載 無去無來無障礙
無長無短無青黃 不在中間及內外
超群出眾太虛玄 指物傳心人不會


只箇心心心是佛 十方世界最靈物
縱橫妙用可憐生 一切不如心真實
騰騰自在無所為 閑閑究竟出家兒
若覩目前真大道 不見纖毫也大奇
萬法何殊心何異 何勞更用尋經義
心王本自絕多知 智者只明無學地
非聖非凡復若乎 不彊分別聖情孤
無價心珠本圓淨 凡是異相妄空呼
人能弘道道分明 無量清高稱道情
携錦若登故國路 莫愁諸處不聞聲


一鉢千家飯 孤身萬里遊
青目覩人少 問路白雲頭


彌勒真彌勒 分身千百億
時時示時人 時人自不識


四大元無主 五陰本來空
將頭臨白刃 猶似斬春風

