大正新脩大藏經數位版, No. 2023 緇門警訓

緇門警訓卷四


天上天下金仙世尊。 一心十號四智三身。 度脫五陰超踰六塵。
生靈歸敬所謂能仁。


萬法唯心心須至靜。 由彼一心能生萬行。 背覺為妄悟真則聖。
稽首法門昭然佛性。


六度無懈四恩匪常。 為人眼目助佛津梁。 體潤一雨心熏眾香。
道無不在此土他方。


稽首圓滿遍知覺。 寂靜平等本真源。 相好嚴特非有無。
慧明普照微塵剎。 稽首湛然真妙覺。
甚深十二脩多羅。 非文非字非言詮。 一音隨類皆明了。
稽首清淨諸賢聖。 十方和合應真僧。
執持禁戒無有違。 振錫携缾利含識。 卵生胎生及濕化。
有色無色想非想。 非有非無想雜類。
六道輪迴不暫停。 我今稽首歸三寶。
普為眾生發道心。 群生沈淪苦海中。 願因諸佛法僧力。
慈悲方便拔諸苦。 不捨弘願濟含靈。
化力自在度無窮。 恒沙眾生成正覺。


心焉心焉。 本自天然。 卓爾獨立湛寂孤堅。 妙中至妙玄中又玄。
無來無去不變不遷。 非迷非悟絕聖絕賢。
思不可及強以言詮。 由體明覺遂生諸緣。
鏡含萬象海納百川。 收之兮神潛方寸。
舒之兮光充大千。 變化自在作用無邊。
乃生乃佛為實為權。 迷之則浩浩不返。 悟之則了了相傳。
心焉汝靈心焉汝靈。 語汝莫忘誨汝須聽。
汝具萬法兮本自圓成。 萬法具汝兮其體空平。
境非實境名是假名。 汝昔不悟兮枉受竛竮。
汝今自覺兮可保堅貞。 觸途莫滯念起即惺。
六塵不染三毒乃清。 休更鼓之令濁兮失本明。
宜自澄之令淨兮歸元精。

