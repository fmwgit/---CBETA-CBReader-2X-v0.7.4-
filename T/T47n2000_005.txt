大正新脩大藏經數位版, No. 2000 虛堂和尚語錄

虛堂和尚語錄卷第五


紫金光聚照山河。 天上人間意氣多。 曾勅文殊領徒眾。
毘耶城裏問維摩。


有三尺劍。 可以謁趙國。 無千里眼。 難以見懸絲。
巍巍堂堂。 三界大師。


有力量人終是別。 等閑垂手便相應。 何如夜半榑桑日。
推上須彌最上層。


夜闌天際墮金盆。 膝上焦桐調轉新。 易水悲風輕按指。
鸞膠難續斷膓人。


鐵壁迸開雲片片。 黑山輥出月團團。 就中明暗相凌處。
天外出頭誰解看。


大人境界終難到。 到後如何說向人。 不是當人知見力。
莫將知見別疎親。


玉簫吹徹鳳凰臺。 古殿深沈曉未開。 滿地落花春已過。
綠陰空鎖舊莓苔。


石潤非玉。 水麗非金。 大禹決而西。 卞和泣而陸沈。
美兮渺兮。 錯古礱今。


冷冷寒溜泣秋。 纔會滄溟便泛舟。 見說許由曾洗耳。
可憐巢父更鞭牛。


好將真法供如來。 花在幽巖險處開。 一夜狂風吹欲盡。
落英無數點蒼苔。


青牛仙。去不虛傳。 常用虛中落斷邊。 自是一生多蹇薄。
夜深猶立古皇前。


一口吞盡三世佛。 牙如劍樹眼如鈴。 斷絃不必鸞膠續。
只要知音側耳聽。


籩纔陳見聖人。 莫將生死較疎親。 清臺曆日煩君看。
一歲終須有一春。


萬仞崖頭得去。 不知何處覓全屍。 業風吹起再甦醒。
却問如今是甚時。


事到無心不苟欺。 烏玄鵠白尚懷疑。 自非親見黃頭老。
爭敢逢人泄漏伊。


李咸曾相壺丘子。 隨變難分丞自逃。 輸與高樓凝望者。
炯然明可察秋毫。


曾落石霜機外笏。 又扶麁行到唐天。 只將四海垂綸手。
鰕蟹魚龍一串穿。


拋來撒去互施呈。 地獄門前鬼眼睛。 覷破髑髏肝膽外。
摩醯頂上復重明。


裁書擬欲扣天閽。 往往無人可共論。 因得老生輕指撥。
臨風不覺暗消魂。


碧油幢下立功勳。 韜略雙全獨見君。 一自赤心來報國。
邊頭刁斗不曾聞。


靈山一別無碑記。 三度親曾作國王。 主丈再探知遠近。
眇然天地略玄黃。


興在天南天盡頭。 未行先已到新州。 來時無口去無伴。
那更蕭蕭黃葉秋。


老婆心切日忡忡。 恐墮他家韲甕中。 消息得來胡亂後。
江西宗派好流通。


欲把枯膓盡底傾。 出門不覺又叮嚀。 勸君及早回頭去。
莫待春風柳眼青。


啐喙之機類不同。 飛星撒火髑髏空。 偷心死盡難為活。
忽見金烏出海東。


不落因果。 突出野狐。 人心似鐵。 官法如爐。 不昧因果。
得脫野狐。 頂上無骨。 頷下有鬚。


拔樹鳴條浩浩風。 雨雲翻覆在其中。 千波萬浪驚天地。
到海方知信不通。


草履為冠松作釵。 一般瀟灑眼頭乖。 語音只在風簷下。
終日無人不下堦。


海運鵬摶日月忙。 夜光潛透斗牛傍。 非惟按劍屢生子。
瞎眼波斯滿大唐。


五十笑他先百步。 何如騎馬勝騎牛。 不須重較多和少。
歸到家山即便休。


賓主有無俱遣外。 行藏須要出常情。 無棲泊處開門戶。
月到中宵不敢明。


日月無光殺氣浮。 揭天鼉鼓戰豼貅。 捷呼獲下真番將。
那箇兒郎不舉頭。


石頭路嶮人難到。 到者方知滑似苔。 兩度三回雖躂倒。
滿身泥水又歸來。


短袴長衫白苧巾。 吚吚月下急推輪。 洛陽路上相逢著。
盡是經商買賣人。


昨日因過竹院西。 隣家稚子隔溪啼。 山寒水肅半黃落。
無數歸鴉卜樹棲。


貝葉持來曉者疎。 自稱靈驗世無如。 依然還我唐人譯。
始有人知是梵書。


不設陷穽。 不揮雪刃。 一箭穿楊。 神目不瞬。 翻思昔日李將軍。
射虎之機猶是鈍。


輕如毫末重如山。 地角天涯去復還。 黃葉殞時風骨露。
水邊依舊石斕斑。


德山疑處問巖頭。 惹得渾家一地愁。 父又呪兒兒呪父。
冤冤相報幾時休。


見說閩山多蠱毒。 千方百計避無由。 殤中既有催魂鬼。
一命還他方始休。


新羅主丈遂寧鉢。 衲子家風那箇無。 一等看來如墨黑。
誰能重與較錙銖。


風冷蒹葭雨作秋。 倚門無意謁諸侯。 明年再決龍蛇陣。
塞北安南一道收。


烈焰瀾翻為說時。 百千諸佛盡攢眉。 梵音深遠難明辨。
只許韶陽雪老知。


藥貼明明說得親。 不知裏面偽和真。 諄諄教誡癡兒女。
莫把方書誤後人。


始見春花歸閬苑。 又逢秋葉墮宮牆。 思量世事如翻掌。
誰得長生不死方。


有佛無佛不得住。 三千里外無憑據。 趙州贏得口皮光。
却是者僧知落處。


世路風波只自知。 見人多是不揚眉。 呼燈隔夜書名紙。
未審朱門復見誰。


有問自知無答處。 却將柏樹當門庭。 搖風擺雨經年久。
不似松根有茯苓。


春暖山桃次第紅。 翩翩蝴蝶鬪芳叢。 驀然一陣狂風至。
輥入花枝不見蹤。


各將財本去經營。 上國如天好趁晴。 未出門時先算帳。
如何得到鳳凰城。


蹤跡由來久避秦。 洞門深鎖古臺春。 落花只為隨流去。
便有尋芳拾翠人。


雪老門高兒女盛。 又能情重貴天倫。 把家幹蠱雖相似。
也有貪盃落草人。


象王象子儘相隨。 岸上人看蹄蹈蹄。 香草細飡知飽足。
歸來不待日頭低。


三文買箇撈波子。 摝蜆撈鰕得幾年。 逆順短長休要說。
誰家屋裏竈無煙。


夜半三更來討火。 我罵爾兮爾罵我。 相喚相呼歸未歸。
也有無衣草裏坐。


一重山了一重雲。 行盡天涯轉苦辛。 驀劄歸來屋裏坐。
落花啼鳥一般春。


百年猶恐沒人知。 名字仍將左脇題。 入水入泥難放牧。
仰山只得半邊騎。


一日須來三五度。 有時歡喜有時嗔。 改頭換面休疑著。
元是尖簷帽下人。


遼空一箭九重城。 雪老門風儘有聲。 見說禁班宣號令。
耶邊渾不許人行。


塞北煙塵終載靜。 江南花木四時榮。 不須特地分彊界。
萬里山河似掌平。


此行莫擬幾時回。 此去應須到五臺。 若過曼殊放光處。
殷勤為我記歸來。


昔年曾扣睦州關。 負義忘恩當等閑。 見說吳音俱變盡。
語言渾似廣南蠻。


聲如鳴玉靜邊聞。 誰信幽人不見君。 花到海棠將寂寞。
繡衣猶把麝香熏。


拄天拄地黑如漆。 不分晝夜是何物。 拈來拋向屎坑中。
火裏紅蓮香拂拂。


生平未審何言句。 得似羚羊挂角時。 拊擊自然皆率舞。
不須羌管隔雲吹。


瀰漫萬樹梨花雨。 凍玉隄邊水欲流。 頃刻陽烏昇太白。
那時渾不見蹤由。


隔水何人歌竹枝。 動人情思極幽微。 夜深轉入單于調。
月朗風高聽者稀。


爾有更須當面與。 渠無背手奪將來。 驀然夜半化龍去。
黑雨鳥風裂地雷。


收放隨時雖有準。 出門入戶恐難論。 長安路子君須到。
莫向深村草裏蹲。


望見剎竿回首去。 脚跟三十謾輕酬。 人言閬苑花千樹。
不直僊家十二樓。


泉石膏肓不可醫。 曉鐘吟到夕陽時。 天然句子終難得。
幾向風前暗皺眉。


火爐頭話幾多般。 自己同時作麼觀。 直下起來呈兩指。
山河大地黑漫漫。


發言先要心無媿。 遣事應須理處長。 莫學里閈無信者。
從朝至暮錯商量。


入門句子已先酬。 喚去呼來第二頭。 到此不知茶味者。
紛紛空買洞庭舟。


一文一武偶相逢。 說盡英雄各不同。 俱往長安朝聖主。
姓名終是達天聰。


樓上讚聲資菜色。 驀然突出老於菟。 迢迢古路無遮障。
雙眼如鈴誰敢逾。


一棚傀儡木雕成。 半是神形半鬼形。 歌鼓歇時天未曉。
尚餘寒月挂疎櫺。


擬從險處放身時。 那箇商量不皺眉。 不動毫芒親到底。
眼睛皮綻蓋須彌。


煙暖土膏民氣動。 一犁新雨破春耕。 郊原眇眇青無際。
野草閑花次第生。


五逆聞雷慊慊然。 尋常爭敢與人宣。 自從六十輕酬後。
濟北驢名不浪傳。


寧辨人間是與非。 生來淈眼如眉。 不因說著當年事。
萬古千秋那得知。


客裏謾牢落。 天涯多故人。 好懷無處寫。 舊話得重論。
殘雪未消石。 梅英先破春。 徘徊殊有約。 來此續芳塵。


耆婆去後無消息。 病者憧憧日扣門。 百草自知無識者。
叢叢垂泣在籬根。


力難擡處為君言。 神駿何勞更著鞭。 一躍洞天三十六。
到時凡骨也成僊。


含糊一世無分曉。 開口何甞在舌頭。 萬古業風吹不盡。
又隨月色過羅浮。


脚跟不斷紅絲線。 掉臂乾坤自在行。 塞填溝無處著。
歸來依舊兩眉橫。


青山白雲。 碧溪蘿月。 畫虎成狸。 只得一橛。


行弔先桃茢。 喪車後紙錢。 老胡門下客。 寧可入黃泉。


野水浮輕楫。 暖煙生紫蒪。 晚來湖上望。 多是罟魚人。


白石鑿鑿。 韞爾美璞。 君子道晦。 君子斯樂。


欲識窮原處。 何人為指迷。 夕陽鷄犬外。 桃李自成蹊。


擔板漢。沒拘束。 餓死首陽山。 誓不食周粟。


以玉抵鵲。 以鼠為璞。 眇然視之。 太虛寥廓。


扶過斷橋水。 伴歸明月村。 只知途路遠。 不覺又黃昏。


青郊鳴錦雉。 綠水漾金鱗。 安得郢中客。 共歌臺上春。


融峯強萬丈。 未話足先酸。 若不緣雲去。 那知星斗寒。


評漫學屠龍。 人言枉費工。 自非親到者。 難與論窮通。


坑坑坎坎。 嶮嶮巇巇。 一言易出。 駟馬難追。


野犴鳴。獅子吼。 喪盡生涯。 不容開口。


直甚破沙盆。 掀翻海嶽昏。 頂門真箇瞎。 千古累兒孫。

