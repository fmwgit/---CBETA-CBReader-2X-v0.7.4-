大正新脩大藏經數位版, No. 316 佛說大乘菩薩藏正法經

佛說大乘菩薩藏正法經卷第三十八


諸有大智者， 善了文句義，
持此經中王， 獲無量勝慧。
彼比丘法師， 常行是法施，
持此經中王， 最勝生歡喜，
為諸聽法者， 宣說如是法。
持此經中王， 獲歎美功德，
得是勝慧已， 於法無損減。
復於勝念力， 能演無上句，
善說法要者， 常讚佛教勅。
持此經中王， 多聞常具足，
聞已受持者， 不著於文字。
隨義常觀察， 增長佛智慧，
由智慧無邊， 深達勝義諦。
宣布詣十方， 聞是獲稱讚，
又令貪恚癡， 由斯皆漸少。
最上清淨心， 聞是獲稱讚，
受用資具中， 稱量如實義。
曉了非真實， 捨家求解脫，
樂住空閑處， 聞法常無厭。
諮問世尊所， 法施無有悋，
令智慧增長， 清白無減失。

