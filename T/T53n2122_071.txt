大正新脩大藏經數位版, No. 2122 法苑珠林

法苑珠林卷第七十一


修行大布施 急性多瞋怒
不依正憶念 後作大龍身
能修大布施 高心蔑人
由斯業行生 大力金翅鳥


如羝羊相觸 將前而更却
汝為欲持戒 其事亦如是


若有貧窮人 無財可布施
見他修施時 而生隨喜心
隨喜之福報 與施等無異


悲心施一人 功德大如地
為己施一切 得報如芥子
救一厄難人 勝餘一切施
眾星雖有光 不如一明月


尋因途乃異 及捨趣猶輕
苦極思歸樂 樂極苦還生
豈非罪福別 皆由封著情
若斷有漏業 常見法身明


寧以熱鐵 踠轉眼中 不以染心
邪視女色 含笑作姿 憍慢著想
迴面眼 美言妬瞋 行步妖穢
以惑於人 婬羅慾網 人皆沒身
坐臥行立 迴盻巧媚 薄智愚人
為之所醉 執劍向敵 是猶可勝
女賊害人 是不可禁 蚖蛇含毒
猶可手捉 女情惑人 是不可觸
有智之人 所不應視 若欲觀之
當如母姊 諦視觀之 不淨填積
婬火不除 為之燒滅


作惡不即受 如乳即成酪
猶灰覆火上 愚者輕蹈之


入道慚愧人 持鉢攝眾生
云何縱欲塵 沈沒於五情
已捨五欲樂 棄之而不顧
如何還欲得 如愚自食吐
諸欲求時苦 得時多悑畏
失時多熱惱 一切無樂處
諸患如是已 云何能捨之
得福禪定樂 則不為所欺


何物殺安隱 何物殺無憂
何物毒之根 吞滅一切善


殺瞋即安隱 殺瞋即無憂
瞋為毒之根 瞋滅一切善


風名優陀那 觸臍而上出
是風七處觸 項及齗齒脣
舌咽及以胸 是中語言生
愚人不解此 惑著起瞋癡


汝等勿抱死屍臥 種種不淨假名人
如得重病箭入身 諸苦痛集安可眠
如人彼縛將去殺 災害垂至安可眠
結賊不滅害未除 如共毒蛇同室宿
亦如臨陣白刃間 爾時云何而可眠
眠為大暗無所見 日日欺誑奪人明
以眠覆心無所見 如是大失安可眠


汝已剃頭著染衣 執持瓦鉢行乞食
云何樂著戲掉法 放逸縱情失法利


不應作而作 應作而不作
悔惱火所燒 後世墮惡道
若人罪能悔 悔已莫復憂
如是心安樂 不應常念著
若有二種悔 若應作不作
不應作而作 是則愚人相
不以心悔故 不作而能作
諸惡事已作 不能令不作


如人在岐道 疑惑無所取
諸法實相中 疑亦復如是
疑故不勤求 諸法之實相
是疑從癡生 惡中之惡者
善不善法中 生死及涅槃
定實真有法 於中莫生疑
汝若懷疑惑 死王獄吏縛
如師子摶鹿 不能得解脫
在世雖有疑 當隨妙善法
譬如觀岐道 利好者應逐


五欲昏神識 五蓋蔽福力
六根成苦業 六賊亂心色
欲浪逐情飄 愛網隨心織
三毒障人空 四流漂不息
至今雖改修 斬籌方未極
鸛鴿既無窮 猿攀此焉踣
自非絕欲蓋 何能遠升陟
齊屆寶城 共覩能仁德

