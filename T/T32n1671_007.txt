大正新脩大藏經數位版, No. 1671 福蓋正行所集經

福蓋正行所集經卷第七


若於眾僧園， 嬉戲受欲樂，
彼愚夫盲瞑， 破法墮惡道。
應當於其中， 修布施持戒，
此二為伴侶， 能趣解脫門。
如清淨池沼， 中植於芙蕖，
彼花既開敷， 後必結其實。


善哉仁者生此天， 得受最上五欲樂，
如淨滿月麗長空， 能拆青蓮香馥郁。
昔修廣大諸善行， 身出微妙淨光明，
常以慈眼視有情， 故得天人咸尊重。
復有清淨旃檀林， 枝葉扶踈極可愛，
脩藤彌布四垂下， 妙花周遍悉敷榮。
有諸天女處其中， 容色潔白甚端雅，
身肢柔軟出妙香， 競為歌舞無疲倦。
我今得奉於仁者， 目明心悅未曾有，
此生意樂不唐捐， 非小因緣之所得。
百千天女常圍繞， 由先福行而莊嚴，
如是施報難思議， 應當永斷諸疑惑。


若欲增長功德藏， 應修廣大清淨施，
決定獲得上妙樂， 水火非人不能壞。
天中快樂甚希有， 隨意受用悉現前，
諸有世間聰利人， 當發淨心行施行。

