大正新脩大藏經數位版, No. 565 順權方便經

順權方便經卷下


是我之父母， 斯慈施弘安，
此家室親厚， 亦無上世尊，
以是威德故， 而致諸功勳，
如是合集行， 緣脫無數苦。
頒宣此經法， 普具眾行業，
施吾道慧樂， 心行於空無，
因敷演經法， 悉周遍精進，
加我等法樂， 訓誨于空行。
棄捨於家居， 猶火燒骨體，
以用斯方便， 損裂眾結網，
為蚖蛇所嚙， 滅除眾毒害，
其貪欲如是， 恩愛之所傷。
如人火所災， 有來救火厄，
塵勞熱若斯， 能脫婬欲難。
曉了諸法義， 而消大恐畏，
以斷此諸難， 明智所解脫。
吾不慕貪欲， 以義解智慧，
諸義無有義， 所謂世間欲。

