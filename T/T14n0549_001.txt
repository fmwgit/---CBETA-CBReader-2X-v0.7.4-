大正新脩大藏經數位版, No. 549 佛說光明童子因緣經

佛說光明童子因緣經卷第一


譬如大象沒泥中， 以勇力故即能出，
佛教勇猛大力故， 能令生死軍摧壞。
今此正法善調伏， 所行遠離諸過失，
息彼三界廣輪迴， 滅盡眾生苦邊際。


佛於世間為最上， 安住正因而真實，
久已遠離二語言， 斷除憍慢等過失。
如世商佉及蓮藕， 非無因故色自白，
如來最勝人中尊， 非無因故光明現。
如來以自行願力， 現證神通及大智，
觀察聽者樂聞法， 佛人中主欲敷演。
大智寂默大牛王， 必說最上妙法語，
如來清淨一音宣， 眾生疑網皆除斷；
又如大海及山王， 若無因故不能動，
如來正覺人中尊， 無因不現光明相。
大智觀察因緣事， 如應所作皆利益，
隨諸眾生所希望， 故現如是光明相。

