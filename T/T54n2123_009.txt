大正新脩大藏經數位版, No. 2123 諸經要集

諸經要集卷第九


無知無善識 惡友損正行
蜘蛛落乳中 是乳轉成毒


多聞及見諦 巧說亦精愍
不退此丈夫 菩薩勝依止


若有手執沈水香 及以藿香麝香等
須臾執持香自染 親附善知識復然


若人親近惡知識 現世不得好名聞
必以惡友相親近 當來亦墮阿鼻獄
若人親近善知識 隨順彼等所業行
雖不現證世間利 未來當得盡苦因


無病第一利 知足第一富
善友第一親 涅槃第一樂


莫親惡知識 亦莫愚從事
當近善知識 人中最勝者
人中無有惡 習近惡知識
後必種惡根 永在暗中行


誹謗大乘法 決定趣惡道
焚燒甚苦痛 業報罪信爾
若從地獄出 後受餘惡報
諸根常缺陋 永不聞法音
設使得聞者 復生於謗法
以謗法因緣 還墮於地獄


惡言罵詈 憍陵蔑人 興起是行
疾怨滋生 遜言順辭 尊敬於人
棄結忍惡 疾怨自滅 夫士之生
斧在口中 所以斬身 由其惡言


少時意盛壯 為老所見逼
形衰極枯槁 氣竭憑杖行


氣絕神逝 形骸蕭索 人物一統
無生不終


命如果待熟 常恐會零落
已生皆有苦 熟能致不死


猶如死囚 將詣都市 動向死道
人命如是 如河駃流 往而不返
人命如是 逝者不還


眾生為慢纏 染著於憍慢
為見所迷惑 不免生死際


有子有財 愚唯汲汲 我且非我
何有子財 暑當止此 寒當止此
愚多預慮 莫知來變 愚曚愚蔽
自謂我智 愚而稱智 是謂極愚


愚暗近智 如瓢酌味 雖久狎習
猶不知法 開達近智 如舌甞味
雖須臾習 即解道要 愚人造行
為身招禍 決心作惡 自致重殃
為行不善 退見悔老 致涕流面
報申宿習


善人心柔軟 猶如成鍊金
斯人內外善 速得脫眾苦
若人心器調 一切皆柔軟
斯人生善種 猶如良福田


瞻蔔改蓬心 伊蘭變芳樹
規輪時有缺 皓絲不常素
三益竊所忻 四隙行當護
勗哉深自勉 誡之誠可慕


寧以利刀自割身 支節身分肌膚肉
所有信心捨施物 俗人食者實為難
寧吞大赤熱鐵丸 而使口中光焰出
所有眾僧飲食具 不應於外私自用
寧以大火若須彌 以手捉持而自食
其有在家諸俗人 不應輒食施僧食
寧以利刀自屠膾 身體皮膜而自噉
其有在家諸俗人 不應受取僧雜食
寧以自身投於彼 滿室大火猛焰中
其有在家俗人輩 不應坐臥僧床席
寧以大熱炎鐵錐 拳手握持便燋爛
其有在家俗人等 不應私用於僧物
寧以勝利好刀砧 而自臠切其身肉
勿於出家清淨人 發起一念瞋恚心
寧以自手挑兩眼 捐棄投之擲於地
其有習行善法者 不應懷忿瞋心視
寧以熱鐵鍱其身 東西起動行坐臥
不應瞋忿心妬嫉 而著眾僧淨施衣
寧飲灰汁醎鹵水 熱沸爍口猶如火
不應懷貪恚惡心 服食眾僧淨施藥


若人近不善 則為不善人
是故應離惡 莫行不善業
隨近何等人 數數相親近
近故同其行 或善或不善
一切人求善 當近於善人
如是能得樂 善則非苦因
近善增功德 近惡增尤甚
功德及惡相 今如是略說
若近於善人 則得善名稱
若近不善人 令人速輕賤
常應親善人 遠離於惡友
以近善人故 能捨諸惡業


心為法心 心尊心中 使心非愚
即言即行 罪苦自追 車轢乎轍
心為法本 心尊心使 中心念善
即言即行 福樂自追 如影隨形


晝夜慢墮 老不止婬 有財不施
不受佛言 有此四弊 為自侵欺
咄嗟老至 色變作耄 少時如意
老見蹈賤 不修梵行 又不富貴
老如白鶴 守伺空池 既不守戒
又不積財 老羸氣竭 思故何逮
老如秋葉 污穢縷 命疾脫至
不用後悔


知識慈心語 佷不受諫
守頑招此禍 自喪其身命
是故癡野干 遭斯木灌苦


思慎始終 務存正己 口無二言
心無妄起 少欲知足 妄懷彼此
戰戰兢兢 誡勗憂喜

