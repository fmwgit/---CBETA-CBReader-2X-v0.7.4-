大正新脩大藏經數位版, No. 402 寶星陀羅尼經

寶星陀羅尼經卷第十


淨金滿諸剎， 捨供諸如來，
不如持此經， 福德無邊量。


若持金寶聚， 施與恒沙佛，
不得如此福， 如彼持經者。


最上華聚蓋， 連布覆虛空，
普施於諸佛， 淨喜心供養。
末法欲盡時， 多諸怖畏事，
持此經福量， 諸佛不能說。


若起淨心牟尼前， 炷如須彌香油燈，
無量俱胝大劫中， 熙怡持此以供養。
復有餘人樂福德， 悕求無障解脫身，
法欲盡時以此經， 為信者說福勝彼。


若修持忍慧， 常起精進行，
禪定攝身儀， 及以廣大智。
末世鬪諍時， 持此妙法印，
修忍進無等， 智慧亦無比。


開示此經法， 受持及書寫，
授與他相應， 復能常讀誦，
燒香以供養， 華鬘及上服，
所得諸功德， 無能度量者。

