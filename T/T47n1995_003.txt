大正新脩大藏經數位版, No. 1995 法演禪師語錄

黃梅東山演和尚語終


山前一片閑田地。 叉手叮嚀問祖翁。 幾度賣來還自買。
為憐松竹引清風。


床是柴棚蓆是茅。 枕頭葛怛半中凹。 霜天索寞人投宿。
睡到平明手脚交。


白雲堆裏古家風。 萬里霜天月色同。 林下水邊人罕到。
方知吾道樂無窮。


冉冉白雲間。 微風起。 至哉造化功。 孰為究終始。
究之既不能。 徒然自憂喜。


幽幽寒角發孤城。 十里山頭漸杳冥。一種是聲無限意。
有堪聽有不堪聽。


病來又病皮黏骨。 抖擻起來無一物。 行不成步語聲低。
鼻孔依前空突兀。


山中行携籃。 採蕨稱幽情。 牧童唱罷胡家曲。
子規枝上一聲聲。


山中住萬疊。 千重誰伴侶。 縱使知音特地來。
雲深必定無尋處。


山中坐月夜。 霜天寒雁過。 爐灰撥盡未成眠。
報曉靈禽清耳朵。


一月在天影含眾水。 師真之真非月非水。 青黃碧綠亂荼糊。
看來半嗔半喜。


桂花包裏老黃梅。 不向陰陽地上開。蜂蝶豈知香遠拆。
難尋踪跡去還來。


以相取相都成幻妄。 以真求真轉見不親。 見成公案無事不辦。
百年三萬六千日。 翻覆元來是這漢。


學道先須得指歸。 聞聲見色不思議。 長天夜夜家家月。
影落澄潭幾箇知。


祖道何殊世路平。 時人行處不須驚。 擬心未到先移步。
直似玄沙問鏡清。


學道之人得者稀。 是非長短幾時虧。若憑言語論高下。
恰似從前未悟時。


空門有路人皆到。 到者方知滋味長。 心地不生閑草木。
自然身放白毫光。


一片秋光對草堂。 籬邊金菊預聞香。 蟬聲未息涼風起。
勝似征人歸故鄉。


終日談玄第一宗。 枯河道裏覓魚蹤。 直饒祖佛無階級。
須向奇人棒下通。


寂住峯頭雲。 灑落曹溪水。 高張浮渡帆。直入大洋裏。
運載既緣終。 昨夜狂風起。 角女子戴瓊花。
八十翁翁穿繡履。


浮渡巖前青瘦柏。 叢林聳出標風格。 夜來寒影落西衢。
誰唱胡笳十八柏。


子既卜遷居。 禪家第一機。 有帆不挂樹。 無住坦然途。
世態那堪戀。 恩情盡屬愚。 祖師門下客。 到此辨錙銖。


歸心休問路多端。 四海為家未足觀。 隻履清名思達磨。
諸侯九合笑齊桓。


本自居山不厭山。 水聲山色異人間。 知音若會儂家意。
任是危層亦共攀。


今生父母當親覲。 從本爺娘子細看。 動轉施為全得力。
一回舉著骨毛寒。


相聚淮南四十年。 而今歸去路三千。 有人若問西來意。
水在江湖月在天。


一瓶一鉢且隨緣。 此事時時強為宣。 知己不來春漸老。
孤峯皎月對寒泉。


海會雲山疊亂青。 龍潭瀉碧聲冷冷。 使君乞與安閒地。
時共禪徒終夜聽。


每覽嘉隱篇。 清風益可愛。 有時說向人。 時人都不會。
回首望衡岳。 岳山千里外。 獨步立斜陽。 颯颯聞秋籟。


巖縫迸開雲片片。 半籠幽石半從龍。 為霖普潤焦枯後。
却入煙蘿第一重。


莫論人情與道情。 大都物理自分明。 皖公山下長流水。
今古滔滔徹底清。


遍遊五祖山。 語笑令人愛。 極目情量寬。 禮貌多自在。
思鄉便欲回。 不慮他人怪。 再見是明年。 往來無罣礙。


春山望極幾千里。 獨凭危欄誰與同。 夜靜子規知我意。
一聲聲在翠微中。


登山須拄杖。 渡水要行船。 有客開顏笑。 無愁展脚眠。
萬般存此道。 一味信前緣。 試比紅塵裏。 清虛直幾錢。


坐一須走七。 古聖留縱跡。 此土與西天。 箇箇明格尺。
點鐵化為金。 喝石變成壁。 大力那羅延。 是誰親中的。


隔闊多時未是疎。 結交豈在頻相見。 從教山下路崎嶇。
萬里蟾光都一片。


朔風掃盡千岩雪。 枝上紅梅包欲裂。 縹緲寒雲天外來。
吾家此境憑誰說。


何事秋風入夜涼。 稻花時復送餘香。 要知此箇真消息。
末後殷勤味最長。


皖伯臺前送別時。 桃花似錦柳如眉。 明年此日凭欄望。
依舊青青一兩枝。


透出龍門未是難。 幾人得過趙州關。 白雲片片青山外。
為雨為霖去復還。


木落高秋玉露垂。 窓前黃菊漸離披。 白雲片片迎新雁。
不是知音說向誰。


寄書未到他先望。 傳語不來我未知。 度日林泉無世慮。
歛眉偷看白猿兒。


梅花欲謝不謝。 桃花欲開不開。 思君共聽猿啼處。
一片白雲天外來。


此花逈與人間別。 結果開花當處生。 要會祖師端的旨。
未萌天地已先成。


此土西天祖佛名。 雙峯頂上鐵花生。 世間無限丹青手。
只恐吟成畫不成。


造化之功品物情。 正當生處不言生。 尋枝摘葉空勞力。
一朵開時一佛成。


縱使千回眼見。 爭如手親一遍。 透得此箇重關。
乃是平生方便。


諦當之言不在多。 文殊不二問維摩。 趙州眼爍四天下。
賴有同參凌行婆。


脩竹喬松積翠陰。 綠楊紅蘂遍園林。 到頭須讓西湖水。
淡靜還如君子心。


一宿成家步。 孤雲萬里遊。 吾門隨處靜。 世路幾時休。
舉首問明月。 憑心寄斗牛。 歸期何太晚。 猶尚往他州。


老病疎慵不記心。 應無狂夢到瓊林。 水聲山色長為伴。
利害從教似海深。


昨夜西風激怒濤。 驚飜舊事沒絲毫。 凭欄笑罷思量著。
望斷長天月色高。


但得心閑到處閑。 莫拘城市與溪山。 是非名利渾如夢。
正眼觀時一瞬間。


送客別金沙。 行行去路賒。 淡煙籠碧漢。 薄霧綴紅霞。
百舌吟新樹。 千株長嫰芽。 翻思分袂處。 舉首見桃花。


秋雲秋水兩依依。 塞雁聲聲度翠微。 多向洞庭青草岸。
楚天空闊不知歸。


淨空居士久相知。 三十年來只片時。 今日白蓮花下見。
維摩元是舊容儀。


一松一竹一溪雲。 時有清風伴月輪。 窓外泉聲長似雨。
逈然居者不知春。


山中臥一片。清光高鑑我。但得身心到處閑。多年布衲從教破。


眼暗耳聾。 行步龍鍾。 人前強笑。 叉手當胸。


我真我贊。 唯己自知。 面面相覷。 有甚了期。


趙州露刃劍。 寒霜光焰焰。 更擬問如何。 分身作兩段。


二人同心其義斷金。 古今有此吾道堪任。 山之厚重海之淵深。
白雲留不住。 祖佛莫能禁。
極目少林峭峙。 傍觀華岳崟岑。 分得維摩按指法。
且彈一曲訪知音。


此病彼圜寂。 吾門何得失。 生死若空花。 去來如鳥跡。
東涌忽西沒。 影挂寒堂壁。 三十三天撲帝鐘。
普念般若波羅蜜。


苦霧罩庭軒。 悲雲鎖暮天。 師歸真淨界。 影挂月孤圓。
去不去兮若之夢。 來不來兮誰後先。
誰後先。 閻浮樹在海南邊。


維摩之後室長開。 立雪求心悟善財。 木老花彫兮白雲亂卷。
波澄霜夜兮皎月徘徊。 不二門高遠相訪。
又騎羸馬入塵埃。


白雲巖上月。 太平松下影。 深夜秋風生。 都成一片境。


春晴觸石欲高飛。 皖伯臺前度翠微。 本自無心為雨露。
何曾有意泄天機。 風雷倚勢聲光遠。
草木乘陰色澤肥。 莫謂功成空聚散。 巖房潛約幾時歸。


庭無立雪人。 路有塵埃客。 傾盡此時心。 松間贈行色。


水中撈得麥。 恐悚瓌禪客。 往復偃溪邊。 聞聲隔不隔。


出自白雲山。 携笻步煙渚。 心中幾萬端。 唯我能相許。


多時欲寫天邊雁。 毛色觀來苦未全。 號叫不妨知節令。
養成飛去有何難。 雁雁雁塔當初占。
古縱禪禪入理深淵。 無形無狀千難萬難。
後生晚長心堅石穿。


山腰營小閣。 聊且寄生平。 三四危峯頂。 啼猿分外清。


山家旨趣最幽微。 路轉峯回到者稀。 一鉢黃菁消永日。
滿頭白髮已玄機。 遶巖瀑布窓前落。
哭月狂猿嶺上飛。 自得平生觀不足。 那知浮世是兼非。


眼觀不足。 耳聽不盡。 水碧山青。 誰遠誰近。


徘徊兩齊瀉碧。 垂雙帶長沙。 波浪深。 湍流轉霶霈。


寄盡千張紙。 徒煩心手勞。 人情如太華。 爭以道情高。

