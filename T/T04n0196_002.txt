大正新脩大藏經數位版, No. 196 中本起經

中本起經卷下


無憂無喜相， 心虛清淨安，
已能無所生， 見諦入泥洹。
覺正念清明， 己度五道淵，
恩愛網斷壞， 永寂悅彼安。


祠祀種禍根， 日夜長枝條，
唐苦敗身本， 法齋度世仙。


太子福成， 當為正君， 愚人輕慢，
禍舋是生。 正由心出， 能重能輕，
宿行所得， 福自隨形。 能觀德本，
然後觀人， 道要以備， 大王思惟。
小火得草， 所燒無限， 須彌寶山，
亦從小起。 智者觀物， 無小無大，
遇龍不避， 小毒害人。 比丘破惡，
精進入禪， 道成神通， 變現度人。


見諦淨無垢， 已度五道淵，
佛出照世間， 為眾除憂患。


命如菓待熟， 常恐會零落。
以生皆有苦， 誰能致不死？
如河流駛疾， 往而沒大海，
人命亦如是， 逝者不復還。


如河駛流， 往而不反， 人命如是，
逝者不還。 雖壽千年， 亦死過去，
合會有離， 無親可恃。 世皆有死，
三界無安， 諸天雖樂， 福盡亦喪。
志堅若地， 德重若山， 真人無垢，
寂然歸滅。 快哉福報， 所願皆成！
上寂大人， 自見泥洹。


凡人為惡， 不能自覺， 愚癡快意，
後受熱毒。 生無善行， 死墮惡道，
往疾無間， 到無資用。 自愛身者，
慎護所守， 調心正體， 福應上天。
士有信行， 為聖所譽， 自愛如是，
快解無憂。 惡行危身， 愚謂為易，
善最安身， 愚人謂難。 信法奉戒，
慧意能行， 上天衛之， 智者樂茲。
仁愛不邪， 安止無憂， 能除恚怒，
從是脫淵。


外道所修事， 精懃火為最。
學問日益明， 眾義通為最。
人中所歸仰， 遮迦越為最。
江河泉源流， 大海深為最。
眾星列空中， 日月明為最。
佛出於世間， 受施為上最。

