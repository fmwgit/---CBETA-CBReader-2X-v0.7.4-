大正新脩大藏經數位版, No. 2122 法苑珠林

法苑珠林卷第六


鐵圍兩山間 不覩日月光
餓鬼聚其中 償其宿罪故


我等處此城 百千萬歲中
尚不聞水名 況復得飲者
譬如多羅林 熾然被火焚
我等亦如是 肢節皆火燃
頭髮悉蓬亂 形體皆毀破
晝夜念飲食 慞惶走十方
飢渴所逼切 張口馳求索
有人執杖隨 尋逐加楚撻
槌打不得近 我等憂此苦
云何能得水 以用慧施人
我等先身時 慳貪極嫉妬
不曾施一人 漿水及飲食
自物不與他 抑彼令不施
以是重業故 今受是苦惱


我是龍王子 修道七萬劫
以針刺樹葉 犯戒作龍身
我宮在海水 亦以七寶成
摩尼玻珠 明月珠金銀
可隨我到彼 觀看修佛事
復益善根本 慈潤悉周遍

