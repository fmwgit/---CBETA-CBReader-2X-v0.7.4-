大正新脩大藏經數位版, No. 1636 大乘集菩薩學論

大乘集菩薩學論卷第一


我聞地獄大險怖， 無窮猛苦鎮燒然，
謂昔曾無寂靜心， 故樂多聞親大法。
聞已遠離諸罪惡， 悔先所造盡無餘，
我於善利未甞獲， 斯少分中幾減失。
菩薩妙樂勝無盡， 唯佛具證平等理，
希有難思法寶中， 願樂剎那聽我說。
三有所來成就主， 龍天八部諸眷屬，
咸生渴仰起慈心， 歡喜諦受安隱語。
如來正法及佛子， 善入佛戒所生身，
我今集解大仙言， 遍樂投誠恭敬禮。
我於往昔無少解， 無教無言非善巧，
亦無利樂及含生， 唯自一心為法友。
然我意樂清淨法， 為令長養諸善根，
如我等比覩斯文， 於義未習應為說。

