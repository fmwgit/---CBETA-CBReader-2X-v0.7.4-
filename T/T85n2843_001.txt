大正新脩大藏經數位版, No. 2843 大悲啟請

大悲啟請


仰啟月輪觀自在 廣大圓滿紫金身
千臂恒伸現世間 千眼光明常遍照
一千二百真言契 能滿眾生所願心
面安三目遍莊嚴 頂戴彌陀持寶器
宣讚真言微妙法 受持當證佛菩提
辯才無礙化人天 菩薩眾中為上首
暫聞尚滅塵沙業 諷念惟增成佛因
大悲願力不思議 是故我今恒讚念
南無大悲觀世音 願我速知一切法
南無大悲觀世音 願我早得智慧眼
南無大悲觀世音 願我速度一切眾
南無大悲觀世音 願我早得善方便
南無大悲觀世音 願我速乘般若舡
南無大悲觀世音 願我早得越苦海
南無大悲觀世音 願我速得戒定道
南無大悲觀世音 願我早登涅槃山
南無大悲觀世音 願我速會無為舍
南無大悲觀世音 願我早同法性身


我若向刀山刀山自摧折
我若向火湯火湯自消滅
我若向地獄地獄自枯渴
我若向餓鬼餓鬼自飽滿
我若向修羅惡心自調伏
我若向畜生自得大智慧


願讀誦功德 普及諸有情
我等與眾生 皆共成佛道

