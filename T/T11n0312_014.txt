大正新脩大藏經數位版, No. 312 佛說如來不思議祕密大乘經

佛說如來不思議祕密大乘經卷第十四


廣博大法王， 無盡妙法藏，
欲為利世間， 善分別諸法。
已於諸法中， 捨除吝惜意，
隨法依法修， 善住我歸命。
佛清淨大士， 圓滿清淨行，
功德王名稱， 遍聞於三界。
能於三世中， 常持無盡智，
平等善所行， 頂禮無障礙。
月光極圓淨， 遍淨復清淨，
日光極光明， 妙光勝光聚。
梵音極妙音， 淨音深妙響，
三寶勝金光， 故我今頂禮。
常現淨妙身， 亦無身繫屬，
常說妙語言， 離語言分別。
雖為大法師， 不生於法想，
解脫諸眾生， 而無眾生想。
世間何所作， 能報佛大恩，
功德勝利中， 唯出家能報。
諸聞佛教授， 無異法可轉，
隨所受法門， 真修如理作。

