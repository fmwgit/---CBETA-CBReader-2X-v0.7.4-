大正新脩大藏經數位版, No. 722 妙法聖念處經

妙法聖念處經卷第二


身語業非虛， 輪迴諸惡趣，
自作自纏縛， 善逝不能救。


虛妄地獄因， 眾苦自心造，
娑伽水有盡， 此業報無窮。


愚迷諸有情， 貪財行虛誑，
地獄業所牽， 焚燒受諸苦。
亦如諸毒藥， 自飲還自害；
造業亦復然， 似影恒隨逐；
又如出火木， 生火能自害。
苦果隨惡因， 自作應自受。


虛誑盜他財， 三塗苦自受，
飢渴恒相續， 眾苦無休息；
愚迷覆智慧， 光明恒遠離，
輪迴惡趣中， 業盡方能出。

