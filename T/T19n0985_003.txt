大正新脩大藏經數位版, No. 985 佛說大孔雀呪王經

佛說大孔雀呪王經卷下


星有二十八， 七各居四方，
執星復有七， 加日月成九，
總有三十七， 勇猛大威神，
出沒照世間， 示其善惡相，
與世為增減， 有勢大光明，
各以清淨心， 於此呪隨喜。


令我夜安隱， 晝日亦復然，
於一切時中， 諸佛常護念。


貪欲瞋恚癡， 是世間三毒，
佛陀皆已斷， 實語毒消除。
貪欲瞋恚癡， 是世間三毒，
達摩皆已斷， 實語毒消滅。
貪欲瞋恚癡， 是世間三毒，
僧伽皆已斷， 實語毒消除。
一切諸世尊， 有大威神力，
羅漢具名稱， 除毒令安隱。


天阿蘇羅藥叉等， 來聽法者應至心，
擁護佛法使長存， 各各勤行世尊教。
諸有聽徒來至此， 或在地上或居空，
常於人世起慈心， 日夜自身依法住。
願諸世界常安隱， 無邊福智益群生，
所有罪業並消除， 遠離眾苦歸圓寂。
恒用戒香塗瑩體， 常持定服以資身，
菩提妙華遍莊嚴， 隨所住處常安樂。

