大正新脩大藏經數位版, No. 579 優婆夷淨行法門經

優婆夷淨行法門經卷上


從施得大富， 能捨所愛身，
離欲樂出家， 持戒攝諸根，
修學得智慧， 精進斷懈怠，
忍辱除瞋恚， 實語不虛妄，
若遇世八法， 安住心不動。
心常樂禪定， 永無有散亂，
慈悲利眾生， 修捨離苦樂。
若能行此法， 是名大勇猛，
得度法海岸， 而證菩提道。


若一切所學， 初後無有餘，
應遠離親近， 已作得安樂。
一切法學已， 所願皆具足，
捨愛身命故， 而證無上道。
若有如是學， 於淨行法門，
非聲聞緣覺， 亦非證菩薩，
於無量劫中， 稱嘆其功德。


共大信心， 深著不離， 諸行具足，
而求菩提。 共大精進， 堅固難捨，
勤修已滿， 而求菩提。 共大智慧，
究竟明了， 具波羅蜜， 而求菩提。
初法增已， 知大名聞， 增長盡已，
隨所修行， 以此知故， 解過人法。


翹勤樂精進， 智慧無迷惑，
逝定不退轉， 行慈利眾生，
以此四法故， 而證薩婆若。


若以下觀， 得聲聞智， 善修中觀，
得緣覺智， 上觀滿足， 得菩提智。


猶如江流， 聚入大海， 於法門中，
流觀亦爾。 善觀麁細， 淨以不淨，
無上智法， 佛悉通達。


已度度眾生， 已脫脫眾生，
已覺覺眾生， 已調調眾生，
已安安眾生， 已導導眾生，
我已得涅槃， 令眾生涅槃。
三界如火宅， 貪欲如泥網，
一切滅斷之， 而證菩提道。


修三善行已， 一切法皆滿，
滿一切法已， 而證菩提道。


善定諸念， 念非善法， 若毀此念，
而生厭離。 善定諸念， 念非善法，
觀練法相， 得進無上。


一切行具足， 而求寂靜法，
光明照佛剎， 為慈眾生故。
引導諸眾生， 得度三界難，
一切法無窮， 如來已到彼。


佛光有六種， 青色黃色光，
赤白及紅色， 光相最照明，
若有智慧人， 常當勤修行。
若樂妙色光， 應學廣大行，
華香燈供養， 恒施無上尊，
修學六種行， 所願皆成就。


於諸法調柔， 恒持齋禁戒，
布施心平等， 深觀無常法。
一切所行業， 堅固心受持，
以此行業故， 常生天人中。
受天上樂已， 還生於人中，
受世間福報， 而得足下平。
蹈地皆悉著， 隨蹈地起迎，
若在家出家， 皆有如是相。
若梵天魔王， 沙門婆羅門，
一切諸怨家， 皆悉已降伏。
出家行學道， 斷絕生死源，
眾行已滿足， 得成無上尊。


我於無量世， 展轉三界中，
荷負眾生樂， 為除怖畏處。
善護不休息， 以此功德業，
常生人天中， 至一生補處。
兩足千輻輪， 光曜如金輪，
千行業所感， 記成人中尊。
得大眾圍遶， 降伏諸魔怨，
若獲剎利種， 得成轉輪王。
若出家學道， 得成無上尊，
天人阿修羅， 摩睺羅伽等，
四足及非人， 皆恭敬供養，
名聞滿十方， 眾生良福田。


一切畏死怖刀杖， 以己為喻勿行杖，
是故遠離不思念， 以此善行生天上。
受天果報無量樂， 壽盡下生得三相，
指足跟長梵身滿， 安置地上如金龜，
柔軟纖長如金杵， 身體光曜如須彌，
三相記成天人尊， 亦表如來壽命長。


食噉舐甞無上味， 施主恒修如是行，
以此善行無有量， 難陀園中受快樂。
業報一生下世間， 得大人相七處滿，
手脚柔軟無有比， 以此相故得上味，
在家出家皆如是， 如來永斷三界漏，
是故得成無上尊。


修布施愛語， 行利益同事，
恒以四攝法， 攝眾無有餘。
以此行業故， 常生天人中，
下生於世間， 得二大人相。
手足悉柔軟， 俱有合鞔網，
微妙極細薄， 外黃裏紅色。
以此二相故， 在家轉輪王，
若以善法化， 一切皆順行。
堅受持不犯， 歡喜讚聖王，
施恩無有比， 慈潤於四方。
若棄捨五欲， 出家得成佛，
為眾生說法， 聞者悉頂受。


恒以善法， 利益眾生， 恒以善語，
教導眾生， 恒以善力， 將侍眾生，
歡喜快樂， 恒行法施， 無有嫉妬。
以此業故， 積行無量， 下生人間，
得大人相。 一脚直， 踝骨不現；
二毛端起， 悉皆右旋。 若在家者，
作轉輪王， 王四天下； 若出家者，
得成為佛， 天上人中， 最尊最上。


諸典悉教學， 工巧及呪術，
醫方察眾病， 恒自作思念，
云何令速成， 於學不疲惓，
展轉教餘人？ 以此行業故，
積聚不可量， 至一生補處，
成大人相好， 而得鹿腨腸，
纖好成圓滿， 皮細薄柔軟，
毛起皆右旋。 以此大人相，
記成人中尊， 在家轉輪王，
所求皆速得； 若出家作佛，
一切諸供養， 隨念悉具足。


佛於無量世， 凡人時修行，
若有來問者， 勤教令速成，
恒在出家地， 善分別義趣。
以此行業故， 若天上人中，
常得大智慧， 一生下人中，
得皮膚細軟。 以此相好故，
成就大智慧。 若獲剎利種，
在家轉輪王； 若不樂在家，
出家得成佛， 獲一切種智，
天上及人中， 無有能及者。

