大正新脩大藏經數位版, No. 1909 慈悲道場懺法

慈悲道場懺法卷第九


十方諸天仙 所有功德業
我今為迴向 同歸正覺道
十方龍鬼神 所有勝善業
我今為迴向 同歸一乘道
十方諸人王 所修菩提業
我今為迴向 同歸無上道
六道眾生類 所有微善業
我今為迴向 同歸無上道
十方佛弟子 善來比丘眾
無著四沙門 及求緣覺者
隱顯化眾生 明了因緣法
如是兼一切 盡迴向佛道
十方諸菩薩 讀誦受持經
入禪出禪者 勸總行眾善
如是等三乘 一切眾德本
盡迴施眾生 同歸無上道
天上及人間 聖道諸善業
我今勸迴向 同歸無上道
發心及懺悔 自行若勸人
所有微毫福 盡迴施眾生
眾生不得佛 不捨菩提願
一切成佛盡 然後登正覺
仰願佛菩薩 無漏諸聖人
此世及後生 惟願見攝受

