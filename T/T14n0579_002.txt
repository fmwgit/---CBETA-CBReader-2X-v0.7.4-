大正新脩大藏經數位版, No. 579 優婆夷淨行法門經

優婆夷淨行法門經卷下


不生瞋恚心， 恒慚愧剋責，
布施細妙衣， 上無價物，
恒施與眾生， 施已心歡喜，
踊躍無悋惜。 譬如人失火，
出物大歡喜。 積業無有量，
生天受快樂， 從此生人間，
而得大人相， 身體黃金色，
猶如金山王， 在家轉輪王，
善護四天下， 大得柔軟觸，
一衣直千萬； 若學道成佛，
化天人龍神， 衣服亦如是。


我於無量世， 本作凡人時，
常為和合眾， 令得安樂住。
若父母男女， 兄弟及姊妹，
親戚諸眷屬， 善友知識等，
若離別苦者， 善和合安樂。
以此行業故， 常生天人中，
受天上快樂， 下生於人間，
得陰馬藏相。 現成得千子，
勇健無有比， 能降伏怨敵，
恒供養父母， 令得歡喜樂；
若出家作佛， 法子有千萬，
戒定神通力， 能摧伏魔怨。


我於過去世， 善稱量眾生，
選擇分別已， 觀察悉平等。
能常別眾生， 隨類應施與，
以此行業故， 常生天人中。
下生於人間， 立身直不曲，
兩手得摩膝， 猶如尼俱樹，
從地生方圓， 佛身亦如是。
從無量劫來， 行業地所生，
二相現財富， 令天下太平。
在家受五欲， 得成轉輪王；
捨五欲出家， 得成無上尊。


信心持戒， 多聞慧施， 奴婢象馬，
牛羊田宅， 妻子眷屬， 善友知識，
恒作善念， 云何令其， 色力安樂，
得大增長？ 以此業故， 常生天上，
下生人間， 得大人相。 半師子臆，
項出日光， 肩頸圓直， 三相記成。
若在家者， 眷屬妻子， 奴婢象馬，
悉皆興盛； 若出家者， 得成為佛，
眷屬增長， 得無減法。


不籠繫眾生， 亦不行杖楚，
不以諸刀杖， 加害於眾生。
以此行業故， 常生天人中，
受天上快樂， 至一生補處。
下生於人間， 而得大人相，
胸字有萬數。 以此相好故，
無有諸疾病， 若在家出家，
常得受快樂。 若獲剎利種，
得王四天下； 若出家學道，
得成無上尊， 純受上妙樂。


佛於過去世， 本作凡人時，
恒修諸善行， 不以瞋恚心，
張眼低棄視， 亦不以愛染，
欲心看眾生。 眼淨離垢濁，
歡喜心直視。 以此行業故，
常生天人中， 至一生補處，
下生於人間， 得眼睫紺色，
目如青蓮華， 上下俱眴明。
以此大人相， 記聰明智慧，
一切諸眾生， 樂視無厭足。
在家轉輪王， 成就大智慧，
七寶悉具足， 能伏四天下；
出家得成佛， 而獲一切智。


我於過去世， 修善中導首，
恒修持梵行， 為人所依憑。
命終生天上， 受諸天快樂，
下生於人間， 得二大人相，
頂上有肉髻， 頭髮捲紺青。
在家轉輪王， 而王四天下，
以五戒十善， 覆護於人民；
若出家學道， 得成無上尊，
恒以戒定慧， 教授諸眾生，
常為諸天人， 龍神夜叉等，
乾闥阿修羅， 而作歸依處。


我於過去世， 恒修不妄語，
口初未曾說， 空誑不實語，
隨順於世間， 發言無過失。
以此行業故， 常生天人中，
下生於人間， 得二大人相，
眉間白毫光， 柔軟如兜羅，
毛孔無二生， 一一皆右旋。
以此二相故， 在家轉輪王，
普王四天下， 令人民增長；
若捨家學道， 得成大法王，
教授諸天人， 令正法增長。


如來過去世， 修行不兩舌，
不鬪亂眾生， 善能和合眾。
行業生天上， 受諸天快樂，
下生於人間， 得二大人相，
口有四十齒， 齒白淨齊密。
若獲剎利種， 在家王四地，
王有四兵眾， 堅固難沮壞，
剎利婆羅門， 常不能動轉；
若出家作佛， 四部眾亦爾，
當為諸天人， 所恭敬尊重。


佛於過去世， 恒修行善語，
不瞋亦不恚， 不鬪亂麁語。
常修慈悲語， 決定正柔軟，
如是一味語， 然後乃發言。
以此行業故， 得舌廣長相，
梵音清柔軟， 如迦陵鳥聲。
以二大人相， 在家轉輪王，
若有所言說， 人民皆受行；
出家得成佛， 能轉無上輪，
若所說妙法， 天人阿修羅，
龍神夜叉等， 聞者皆奉行。


我於過去世， 恒修不綺語，
亦不自稱譽， 及以諸雜語，
斷截無義語， 常修應時語，
發言令喜樂， 利益諸眾生。
以此行業故， 常受天人樂，
下生於人間， 成就師子頷。
在家轉輪王， 威伏四天下，
以此大人相， 現無有伐者；
出家得成佛， 沙門梵魔王，
天人阿修羅， 羅睺緊那羅，
內外諸怨家， 無有能伐者。


我於過去世， 捨離諸惡活，
以清淨法利， 修正命自活，
能除眾生苦， 令其得安樂。
以此行業故， 受天十種樂，
常為諸天人， 所尊重讚歎。
娛樂快樂已， 下生於人間，
積業之所感， 得二大人相，
齒無有麁細， 牙色光白淨。
若獲剎利種， 在家轉輪王，
四兵眾圍遶， 清淨無垢穢；
若出家作佛， 常為諸四眾，
比丘比丘尼， 優婆塞婆夷，
天人阿修羅， 龍神夜叉等，
清淨無垢濁， 悉恭敬圍遶。


長夜受持， 一切禁戒， 無量苦行，
名大梵志。 三十二相， 八十隨好，
瓔珞其身， 天人中尊。 光明赫烈，
照曜無極， 青黃赤白， 更相入間。
宛轉旋起， 遍滿虛空， 放大光明，
照無量界。 中光照曜， 三千世界，
如來常光， 照於一尋。 若放大光，
日月隱蔽， 猶如日出， 眾星不現。
若放中光， 照於世界， 日光如月，
月色如星。 萬行所感， 得如是身，
為諸眾生， 之所樂見， 歡喜瞻仰，
無有厭足。


兜率天命終， 下生於人間，
處胎及初生， 清淨無所染。
十六種奇特， 微妙未曾有，
胎中及生時， 不與眾生共。
生時無迷惑， 名聞最第一，
現相非一種， 佛生瑞如此。


世間之導首， 無上大聖尊，
生時現瑞相， 眾生良福田。
輪轉三界中， 此為最後生，
於世間智慧， 如來最第一。
破魔兵眾已， 應供大名聞，
世間未曾有， 天人所歸依。
世尊初生時， 三十二瑞應，
微妙奇特相， 悉皆一時現。
菩薩從胎生， 地六種震動，
自然大光明， 遍照於十方。
令眾生毛竪， 各各相謂言，
願速得成佛， 當雨大法雨。
洗除煩惱垢， 令我得解脫，
是故我今者， 歸命無上尊。

