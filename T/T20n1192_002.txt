大正新脩大藏經數位版, No. 1192 妙吉祥平等祕密最上觀門大教王經

妙吉祥平等祕密最上觀門大教王經卷第二


我等今生獲其果，


精進諷誦世尊教，


常習如來大正定，


必能永離輪迴道。


金剛鏡供養菩薩， 金剛琵琵供養菩薩，
金剛甘露供養菩薩， 金剛舞供養菩薩。


二羽如蓮華， 先以檀戒忍，
次用慧方願， 以六峯相合，
用進力禪智， 稍曲似微開。
先於華壇外， 自己前安置，
好淨器一隻， 然捧於水瓶，
向外而下水， 注於淨器中。
水雖注器中， 心專想壇中，
沐浴於聖眾。 然念沐浴明，
真言誦一遍。


次以塗香契， 散灑於華壇。
當以散灑時， 志想於二羽，
塗摩遍照尊， 念塗香真言，
如經廣所說。
次以粖香契， 抹於華壇上，
先想於佛頂， 次念粖香明，
真言念三遍， 奉獻於如來。


復以瓔珞契， 二羽蓮華印，
如繫瓔珞勢， 先想從佛前，
後想於佛頸， 先以進鉤力，
如繫佛瓔珞。


次以五佛冠， 印契當下明。
先以曲檀慧， 次忍願峯合，
後戒方進力， 禪智竪微開，
用安於頂上， 作想與本尊，
而戴於寶冠。


佛耳具印契， 二羽金剛拳，
先須以進力， 安於右耳旋，
一匝鉤一鉤， 左耳同右耳，
想與本尊戴， 為耳莊嚴具。


佛髆瓔珞契， 二羽蓮華印，
相交右押左， 禪智捻檀慧，
方伸舒六度， 各於一髆想，
安佛髆瓔珞。


次佛腕釧印， 二羽金剛拳，
先以舒進力， 以進旋左腕，
以力旋右腕， 想安佛腕訓。
真言從瓔珞， 乃至腕釧契，
隨印各一遍。 又以貫華契，
禪智掐進力， 如把貫華勢，
先想於佛額， 次想於後繫，
真言如經說。
復以獻衣契， 二羽向外開，
想與佛貫衣， 真言如經說。
次以傘蓋契， 左羽金剛拳，
以立力指端， 右羽舒五度，
以平蓋力峯， 如蓋右旋轉，
想蓋華壇尊， 真言誦三遍。


次以然燈契， 右羽拳四度，
以忍直竪申， 左羽盛右羽，
想忍如慧燈， 右旋於壇上，
供養於如來， 真言誦三遍，
如經廣所說。
次以一淨器， 盛滿三白食三白食者，粳米飯、乳、酪也，
及添於華果， 置於白食上。
面向華壇前， 二羽捧供養，
念真言三遍， 以加持佛飯。


念真言竟， 然入壇場， 面向於佛，
坐想自身， 碎如微塵， 返收自身，
如金剛體。


三業清淨已， 運心惡道中，
一切諸眾生， 眾罪諸障等，
消滅盡無餘， 皆獲清淨身。
然想上方， 盡聲至處， 成曼拏壇，
運心供養。 又想自手， 作金剛手，
足眼心等， 亦復如是。 以金剛身，
禮事諸佛。 然後又想， 自手五指，
取金剛智， 五甘露水， 自灌其頂，
洗滌五身， 十業六塵。 想凡夫身，
都無所有， 如淨月輪。 輪上己身，
想吽字形， 猶如光明， 依月輪住，
如燈明量。 念此真言， 加持七遍。


加持想觀竟， 復想吽字形，
而居月輪上， 如大光明聚。
想身光星散， 復成六菩薩，
每想一菩薩， 想為無量身，
供養於諸佛。 六菩薩供養，
想各獻供養， 自在白傘蓋，
金剛手聲讚， 虛空藏眾香，
大悲獻飲食， 地藏奉名衣，
普賢用旋舞。 想獻供養已，
再冥心懇告， 普讚求三寶。


讚求三寶已， 又想吽字形，
形如大麥量， 復依月輪住。
然念虛空藏， 金剛智真言，
冥心念七遍。


復想前麥量， 形若似微塵，
亦依月輪住， 默念觀細相，
真言一七遍。


復想月輪上， 有小光明住，
默誦此真言， 應當一七遍。


想光明不動， 倏爾旋復去，
默念此真言， 亦應一七遍。


復想身而入， 依彼月輪住，
默誦此真言， 應須一七遍。


想身金剛碎， 將成大覺身，
默念祕密言， 加持一七遍。


復想小光明， 如同大覺身，
默誦祕密言， 亦應一七遍。


復想小光明， 為金剛之體，
亦如如來身， 等同無有異。
默唱此真言， 加持一七遍。


既加持已， 然出觀門。 出觀門已，
然以右手， 執金剛杵， 左手執鈴，
齊舉頂上， 而作頂禮。 禮已舞印，
先五佛印， 四波羅蜜。 印已以杵，
指頂口心， 表指三壇。 指已以杵，
指頂五方， 及頂四隅， 右左二眼，
右左兩耳， 次指鼻舌， 右左兩肩，
次指心胸。 指已旋頂， 旋已至胸，
胸已舞印。 已上以杵， 凡指之處，
想八菩薩， 種智之字， 如經上說。
次金剛杵， 指右左髆， 及上下脣，
次臍及下， 想四明王， 種智之字。
次指於心， 及右左脛， 然左右腿，
指背上節， 然指右左， 二足脚面下方，
復指於頂上方 以杵指處， 想六明王，
種智之字。 然執鈴杵， 聲表菩薩，
及表法語， 杵表於佛， 及表佛印。
默念祕密， 隨求真言， 返想已上，
二十七位。 隨方進力， 三旋一繫，
隨繫真言， 默念一遍。

