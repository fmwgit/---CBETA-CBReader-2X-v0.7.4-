大正新脩大藏經數位版, No. 382 集一切福德三昧經

集一切福德經卷中


得無上智無垢眼， 諸根寂靜到彼岸，
大光須彌金山色， 導師以何因緣笑？
善知眾生諸根行， 淨慧相應知三世，
得於無想最上智， 面如滿月說笑緣。
如過去佛及未來， 現在諸佛尊亦爾，
種種真實清淨行， 善知一切如實義。
其身普遍諸佛界， 音聲亦滿諸佛界，
慈心普遍諸眾生， 願說誰與智相應？
自在知法如水月， 如幻化相亦如夢，
如空如電清淨法， 今人師子何緣笑？
解空無相無願法， 善知實性常調心，
如風遊行虛空中， 惟願演說何緣笑？
今佛智慧知誰心？ 誰應道樹下降魔？
誰當坐於金剛座？ 人仙今者何緣笑？
非是聲聞之境界， 亦非緣覺之所及，
是佛大海智境界， 願說所為之因緣。

