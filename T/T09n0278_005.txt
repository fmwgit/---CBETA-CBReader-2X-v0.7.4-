大正新脩大藏經數位版, No. 278 大方廣佛華嚴經

大方廣佛華嚴經卷第五


若有知正覺， 解脫離諸漏，
不著一切世， 彼非淨道眼。
若有知如來， 觀察無所有，
知法散滅相， 彼人疾作佛。
能見此世界， 一切處無著，
如來身亦然， 是人疾成佛。
若於佛法中， 其心隨平等，
入不二法門， 彼人難思議。
若見我及佛， 安住平等相，
彼住無所住， 遠離一切有。
色受無有數， 想行識亦然，
能如是知者， 彼是大牟尼。
見者無所有， 所見法亦無，
明了一切法， 彼能照世間。
一念見諸佛， 出現于世間，
而實無所起， 彼人大名稱。
無我無眾生， 亦無有敗壞，
若轉如是相， 彼則無上人。
一中解無量， 無量中解一，
展轉生非實， 智者無所畏。


見眾生苦逼， 癡覆愛欲刺，
常求無上道， 諸佛法如是。
離斷常二邊， 見法實不轉，
昔所未曾轉， 轉此無上輪。
不可思議劫， 被弘誓德鎧，
為度生死故， 大聖法如是。
導師降眾魔， 勇健莫能勝，
愛語離眾怖， 無上慈悲法。
內得甚深智， 能害諸煩惱，
一念見一切， 彼自在示現。
能擊正法鼓， 聲震十方國，
令得無上道， 自覺法如是。
不壞無量境， 能遊無數剎，
不取一切有， 彼自在如佛。
無比歡喜念， 諸佛常清淨，
虛空等如來， 彼是具足願。
一一眾生故， 阿鼻地獄中，
無量劫燒煮， 心淨如最勝。
不惜身壽命， 常護諸佛法，
具足行忍辱， 彼得如來法。


如來覺諸法， 如幻如虛空，
心淨無障礙， 調伏群生類。
或見初生時， 妙色如金山，
住是最後身， 照明如滿月。
或見經行時， 攝無量功德，
念慧善具足， 明行人師子。
或見明淨眼， 觀察照十方，
或時見戲笑， 眾生樂欲故，
或見師子吼， 清淨無比身，
示現末後生， 所說無非實。
或見出家時， 解脫一切縛，
修習諸佛行， 常樂觀寂滅。
或見坐道場， 善覺一切法，
度諸功德岸， 癡闇煩惱滅。
或見天人尊， 具足大悲心，
或見轉法輪， 度脫諸群生，
或見無畏吼， 儀容甚微妙，
調伏一切世， 神力無障礙。
或見寂靜心， 世間燈永滅，
或見十力尊， 顯現自在法。


善逝法甚深， 無相亦無有，
眾生顛倒故， 次第現一切。
無有我我所， 彼境界空寂，
善逝身清淨， 自覺離諸塵。
等覺明解脫， 無量不可數，
無邊世界中， 因緣和合起。
無諸陰界入， 永離生死苦，
不在世間數， 故號人師子。
內外俱解脫， 本來常自空，
一切離虛妄， 諸佛法如是。
離愛諸煩惱， 長流永不轉，
正覺解諸法， 度無量眾生。
一念不二相， 樂觀寂滅法，
其心無所著， 佛自在無量。
善知因緣法， 業報及眾生，
最勝無礙智， 甚深難思議。
普見十方界， 嚴淨諸佛剎，
如來離虛妄， 度脫無量眾。
佛智如鍊金， 一切有非有，
隨其所應化， 為說清淨法。


離諸人天樂， 常行大慈心，
救護諸群生， 是彼淨妙業。
一向信如來， 其心不退轉，
不捨念諸佛， 是彼淨妙業。
永離生死海， 不退佛法流，
善住清涼慧， 是彼淨妙業。
身四威儀中， 觀佛深功德，
晝夜常不斷， 是彼淨妙業。
知三世無量， 不生懈怠心，
常求佛功德， 是彼淨妙業。
觀身如實相， 一切皆寂滅，
離我非我著， 是彼淨妙業。
觀察眾生心， 遠離虛妄想，
成就實境界， 是彼淨妙業。
能稱無量土， 悉飲一切海，
成就神通智， 是彼淨妙業。
計數諸佛國， 色相非色相，
一切盡無餘， 是彼淨妙業。
無量佛土塵， 一塵為一佛，
悉能知其數， 是彼淨妙業。


若以色性大神力， 而欲望見調御士，
是則瞖目顛倒見， 彼為不識最勝法。
如來身色形相處， 一切世間莫能覩，
億那由劫欲思量， 妙色威神不可極。
非以相好為如來， 無相離相寂滅法，
一切具足妙境界， 隨其所應悉能現。
諸佛正法不可量， 無能分別說其相，
諸佛正法無合散， 其性本來常寂滅。
不以陰數為如來， 遠離取相真實觀，
得自在力決定見， 言語道斷行處滅。
等觀身心無異相， 一切內外悉解脫，
無量億劫不二念， 善逝深遠無所著。
普放妙光明， 遍照世境界，
淨眼一切智， 自在深廣義。
一能為無量， 無量能為一，
知諸眾生性， 隨順一切處。
身無所從來， 去亦無所至，
虛妄非真實， 現有種種身。
一切諸世間， 皆從妄想生，
是諸妄想法， 其性未曾有。
如是真實相， 唯佛能究竟，
若能如是知， 是則見導師。


最勝自覺超世間， 無依殊特莫能勝，
大仙化度一切有， 具足淨妙諸功德。
其心無染無處所， 常住無想亦無依，
永處吉祥無能毀， 威德尊重大導師。
從本淨明滅眾冥， 永離諸染無塵穢，
寂然不動離邊想， 是名善入如來智。
欲入善逝深法海， 遠離身心虛妄想，
解了諸法真實性， 永不隨順疑惑心。
一切世界如來境， 悉能為轉正法輪，
於法自性無所轉， 無上導師方便說。
曉了諸法無疑惑， 有無妄想永已離，
不生差別種種念， 正意思惟佛菩提。
諦了分別諸法時， 無有自性假名說，
隨順諸佛真實教， 法非一相亦不多。
眾多法中無一相， 於一法中亦無多，
若能如是了諸法， 是知諸佛無量德。
觀察諸法及眾生， 國土世間悉寂滅，
心無所依不妄想， 是名正念佛菩提。
眾生諸法及國土， 分別了知無差別，
善能觀察如自性， 是則了知佛法義。


大智無有量， 妙法無倫匹，
究竟能度彼， 生死大海岸，
壽命無終極， 永已離熾然，
彼成大功德， 是則方便力。
於諸佛深法， 隨覺如自性，
常觀三世法， 不生止足想，
了達所緣境， 未曾起妄想，
彼樂不思議， 是則方便力。
常樂觀眾生， 而無眾生想，
示現有身趣， 永離諸趣想，
內常樂禪寂， 而無繫心想，
彼心無所著， 是則方便力。
方便善觀察， 諦了諸法相，
專念正思惟， 常行涅槃性，
樂於解脫道， 具足平等慧，
彼住寂滅法， 是則方便力。
隨順調御士， 最勝佛菩提，
攝取一切智， 廣大如法性，
善入真實諦， 教化諸群生，
彼成最勝意， 是則方便力。
佛說深法義， 悉能隨順知，
入深廣智慧， 滅除諸障礙，
一切至處道， 是處悉能到，
行是自覺道， 是則方便力。
心猶虛空界， 亦如變化法，
一切所依性， 是相則非相，
行於涅槃性， 猶若虛空相，
能到深妙境， 是則方便力。
常記念晝夜， 晦朔日月數，
年歲時劫分， 亦隨觀察知，
一切諸世界， 始終成敗相，
悉能諦了知， 是則方便力。
一切群萌類， 隨業受生死，
有色及無色， 有想亦非想，
彼彼姓名號， 所趣諦了知，
得此不思議， 是則方便力。
一切過去世， 未來現在法，
隨順佛所說， 善念諦觀察，
覺三世平等， 如其真實相，
是諸深妙道， 無比方便力。


受持難行法， 堅固不退轉，
日夜常精進， 未曾起疲厭，
已度難度海， 大音師子吼，
一切眾生類， 我今悉當度。
漂浪生死流， 沈淪愛欲海，
癡惑結重網， 昏冥大怖畏，
離慢堅固士， 是能悉除斷，
超勇成世雄， 是則佛境界。
世間諸放逸， 長迷醉五欲，
非實興妄想， 永為大苦障，
勤修不放逸， 奉行諸佛法，
大誓能度彼， 是則佛境界。
慧者滅本際， 無量難見劫，
眾生依吾我， 無窮生死轉，
令入寂滅法， 奉行最勝教，
誓宣此妙法， 是則佛境界。
見彼苦眾生， 孤惸無救護，
永淪諸惡趣， 三毒恒熾然，
無間無救處， 晝夜常火焚，
誓度斯等苦， 是則佛境界。
迷惑失正路， 習行諸邪徑，
見彼群生類， 長處大闇冥，
為現智慧燈， 令見諸佛法，
誓能為照明， 是則佛境界。
一切三有海， 深廣無涯底，
見彼群生類， 漂溺莫能濟，
為彼勤方便， 興造正法船，
普拯所應度， 是則佛境界。
無有本實見， 常依無明住，
沈沒生死淵， 愚癡心迷亂，
慧者見斯苦， 為之設法橋，
大悲演說法， 是則佛境界。
見彼生死獄， 楚毒難可量，
長夜老病死， 三苦競侵逼，
自覺深妙法， 專修方便慧，
誓度斯等苦， 是則佛境界。
聞佛甚深法， 信心無疑惑，
周滿十方剎， 普行諸法界，
觀察空寂法， 其心無恐怖，
現同一切身， 是則天人師。


無量無數劫， 一念悉觀察，
無來亦無去， 現在亦不住，
一切生滅法， 悉知真實相，
超度方便岸， 具足十種力。
無等大名稱， 普遍十方剎，
永離生死難， 究竟一切法，
皆悉能遍至， 一切諸世界，
具足能敷演， 清淨微妙法。
普為眾生類， 正心奉諸佛，
是故獲直心， 真實淨依果，
隨順分別知， 了達如如相，
得佛自在力， 十方靡不現。
從始供養佛， 樂行忍辱法，
能入深禪定， 觀察真實義，
悉令一切眾， 歡喜向如來，
菩薩行是法， 速逮無上道。
能問十方佛， 其心常湛然，
信佛不退轉， 威儀悉具足，
一切有無法， 了達非有無，
如是正觀察， 能見真實佛。
無量淨樂心， 境界滿十方，
一切國土中， 能說真實義，
滅除眾垢難， 安住平等法，
若能如是化， 斯人等如來。
聞佛妙音聲， 逮得無上法，
常轉淨法輪， 甚深難知見，
最勝所說法， 具足七覺義，
如是無上觀， 常見諸佛身。
不見如來空， 寂滅猶幻化，
雖見無所見， 如盲對五色，
虛妄取相者， 是人不見佛，
一切無所著， 乃見真如來。
眾生種種業， 難可分別知，
十方內外身， 種種無量色，
佛身亦如是， 一切滿十方，
難知能知者， 彼是大導師。
譬如無量剎， 依止虛空住，
不從十方來， 去亦無所至，
世界若成敗， 本來無所依，
佛身亦如是， 充滿虛空界。


為化眾生故， 乃能問斯義，
諸法如實性， 我說仁諦聽。
諸法不自在， 求實不可得，
是故一切法， 二俱不相知。
譬如駛水流， 流流無絕已，
二俱不相知， 諸法亦如是。
亦如明燈焰， 焰焰不暫停，
二俱不相知， 諸法亦如是。
亦如長風起， 鼓拂生動勢，
二俱不相知， 諸法亦如是。
亦如深廣地， 展轉相依住，
二俱不相知， 諸法亦如是。
眼耳鼻舌身， 心意諸情根，
因此轉眾苦， 而實無所轉。
法性無所轉， 示現故有轉，
於彼無示現， 示現無所有。
眼耳鼻舌身， 心意諸情根，
其性悉空寂， 虛妄無真實。
觀察正思惟， 有者無所有，
彼見不顛倒， 法眼清淨故。
虛妄非虛妄， 若實若不實，
世間出世間， 但有假言說。


明智心境界， 常樂寂滅行，
我今如實說， 仁者善諦聽。
分別觀內身， 我身何所有，
若能如是觀， 彼達我有無。
觀身一切分， 無所依止住，
諦了是身者， 於身無所著。
能解身如實， 明達一切法，
知法悉虛妄， 其心無所染。
身命相隨順， 展轉更相因，
猶如旋火輪， 前後不可知。
智者能觀察， 一切有無常，
諸法空無我， 則離一切相。
因緣所起業， 無我猶如夢，
果報性寂滅， 前後無異相。
一切世間法， 唯以心為主，
隨樂取相者， 皆悉是顛倒。
世間所有法， 一切悉虛妄，
不能解諸法， 真實無有二。
一切生滅法， 皆悉從緣起，
念念速歸滅， 始終無異相。


隨所行諸業， 受果報亦然，
造者無所有， 諸佛如是說。
猶如明淨鏡， 隨其面像現，
內外無所有， 業性亦如是。
亦如田種子， 各各不相知，
自然能作因， 業性亦如是。
亦如大幻師， 在彼四衢道，
示現種種色， 業性亦如是。
如匠造木人， 能出種種聲，
彼無我非我， 業性亦如是。
亦如眾鳥類， 出音不同，
能作種種聲， 業性亦如是。
如親因緣會， 受生無來者，
諸根各別異， 業性亦如是。
如大地獄中， 眾生受苦惱，
苦惱無來處， 業性亦如是。
亦如轉輪王， 成就勝七寶，
彼無所從來， 業性亦如是。
亦如諸世界， 有成或有敗，
成敗無來去， 業性亦如是。


佛子乃能問， 甚深微妙義，
智者若知此， 常樂求功德。
猶如地性一， 能持種種物，
不分別一異， 諸佛法如是。
猶如火性一， 能燒世間物，
火性無分別， 諸佛法如是。
猶如大海水， 注以百川流，
其味無別異， 諸佛法如是。
猶如風性一， 吹動一切物，
風性無分別， 諸佛法如是。
猶如龍雷震， 普雨一切地，
雨渧無分別， 諸佛法如是。
猶如大地一， 能生種種芽，
地性無別異， 諸佛法如是。
猶日無雲曀， 普能照十方，
光明無異性， 諸佛法如是。
猶如空中月， 世間靡不見，
非至一切處， 諸佛法如是。
猶如大梵王， 普應現大千，
其身無別異， 諸佛法如是。


譬如大地一， 能生種種芽，
於彼無怨親， 佛福田亦然。
譬如水一味， 因器故不同，
諸佛福田一， 眾生故有異。
譬如大幻師， 能令眾歡喜，
諸佛聖福田， 隨願令欣悅。
譬如辯才王， 能令眾歡喜，
諸佛聖福田， 令眾生悅樂。
譬如明淨鏡， 隨對現眾像，
諸佛聖福田， 眾生故有異。
譬如大藥王， 消滅一切毒，
諸佛聖福田， 能滅煩惱患。
譬如日出時， 能除一切闇，
諸佛聖福田， 普照十方界。
譬如淨滿月， 普照四天下，
諸佛聖福田， 平等無偏黨。
譬如毘嵐風， 震動一切地，
諸佛聖福田， 能動三界有。
譬如火劫起， 天地靡不燒，
諸佛聖福田， 能燒一切有。


佛子善諦聽， 我說如實義，
或有速出要， 或有難解脫，
若欲求除滅， 無量諸過惡，
應當一切時， 勇猛大精進。
譬如微小火， 樵濕則能滅，
於佛教法中， 懈怠者亦然。
譬如人鑽火， 未出數休息，
火勢隨止滅， 懈怠者亦然。
譬如淨火珠， 離緣而求火，
畢竟不可得， 懈怠者亦然。
譬如明淨日， 閉目求見色，
於佛教法中， 懈怠者亦然。
譬人無手足， 欲射過大地，
永不從彼意， 懈怠者亦然。
譬如大海水， 一毛渧求盡，
於佛教法中， 懈怠者亦然。
譬如火劫起， 欲以少水滅，
於佛教法中， 懈怠者亦然。
譬人見虛空， 便言我身滿，
於佛教法中， 懈怠者亦然。


佛子善諦聽， 所問如實義，
非但積多聞， 能入如來法。
譬人水所漂， 懼溺而渴死，
不能如說行， 多聞亦如是。
譬人大惠施， 種種諸肴膳，
不食自餓死， 多聞亦如是。
譬如有良醫， 具知諸方藥，
自疾不能救， 多聞亦如是。
譬如貧窮人， 日夜數他寶，
自無半錢分， 多聞亦如是。
譬如帝王子， 應受無極樂，
業障故貧苦， 多聞亦如是。
譬如聾聵人， 善奏諸音聲，
悅彼不自聞， 多聞亦如是。
譬如盲瞽人， 本習故能畫，
示彼不自見， 多聞亦如是。
譬如海導師， 能度無量眾，
拯彼不自濟， 多聞亦如是。
譬人處大眾， 善說勝妙事，
內自無實德， 多聞亦如是。


難知而能知， 隨順眾生心，
佛子所問義， 諦聽我今說。
過去未來世， 現在諸導師，
未曾以一法， 得成無上道。
如來知眾生， 本性所修習，
善順應度者， 為說淨妙法。
慳者讚布施， 毀禁讚持戒，
瞋恚讚忍辱， 懈怠讚精進，
亂意讚禪定， 愚癡讚智慧，
不仁讚慈愍， 怒害讚大悲，
憂慼為讚喜， 憎愛為讚捨，
如是修習者， 漸解一切法。
譬如造宮室， 起基令堅固，
施戒亦如是， 菩薩眾行本。
譬如牢堅城， 防御諸敵難，
忍進亦如是， 防護諸菩薩。
譬如大力王， 威德定天下，
禪智亦如是， 安隱諸菩薩。
譬如轉輪王， 具受一切樂，
四等亦如是， 安樂諸菩薩。


文殊法常爾， 法王唯一法，
一切無礙人， 一道出生死，
一切諸佛身， 唯是一法身，
一心一智慧， 力無畏亦然。
隨眾生本行， 求無上菩提，
佛剎及眾會， 說法悉不同。
一切諸佛剎， 平等普嚴淨，
眾生業行異， 所見各不同。
諸佛及佛法， 眾生莫能見，
佛剎法身眾， 說法亦如是。
本行廣清淨， 具足一切願，
彼人見真實， 明達知見者。
隨順眾生欲， 諸業及果報，
各令見真實， 佛力自在故。
佛剎無異相， 如來無憎愛，
隨彼眾生行， 自得如是見。
非是一切佛， 安住導師咎，
無量諸世界， 示現見不同。
一切諸世界， 所應受化者，
常見人中雄， 諸佛法如是。


如來深境界， 其量齊虛空，
一切眾生入， 真實無所入。
如來境界因， 唯佛能分別，
自餘無量劫， 演說不可盡。
隨順眾生故， 普入諸世間，
智慧常寂然， 不同世所見。
度脫諸群生， 隨順其心智，
宣暢無窮盡， 唯是佛境界。
如來一切智， 三世無障礙，
諸佛妙境界， 皆悉如虛空。
法界無異相， 隨順眾生說，
若欲具分別， 唯佛之境界。
一切諸世間， 無量眾音聲，
隨時悉了知， 其實無分別。
非識所能識， 亦非心境界，
自性真清淨， 能示諸群生。
非業非煩惱， 寂滅無所住，
無明無所行， 平等行世間。
一切眾生心， 普在三世中，
如來於一念， 一切悉明達。

