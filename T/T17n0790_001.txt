大正新脩大藏經數位版, No. 790 佛說孛經抄

佛說孛經抄卷第九


惡從心生， 反以自賊， 如鐵生垢，
消毀其形。


愚人作行， 為身招患， 快心放意，
後致重殃。


邪友壞人， 佞臣亂朝， 婦破家，
惡子危親。


化惡從善， 切磋以法， 忠正誨勵，
義合友道。


平鬪殺人， 尚有可原； 懷毒陰謀，
是意難親。


緩急別友， 戰鬪見勇， 論議知明，
穀貴識仁。


生而有財， 得友賢快， 諸惡無犯，
有福祐快。


有佛興快， 演經道快， 眾聚和快，
和則常安。


法語專愚， 如與聾談， 難化之人，
不可諫曉。


能行說之可， 不能勿空語，
虛偽無誠信， 明哲所不顧。


婦女難信， 利口惑人， 是以高士，
遠而不親。


謂酒不醉， 謂醉不亂， 君厚婦愛，
皆難保信。


施勞於人， 而欲蒙祐， 殃及其軀，
自遘廣怨。


知愛身者， 慎護所守， 志尚高遠，
學正不昧。


攝意從正， 如馬調御， 無憍慢習，
天人所敬。


遠避惡人， 婬荒勿友， 從事賢者，
以成明德。


修諸德本， 慮而後行， 唯濟人命，
終身安樂。


修治所務， 慮其備豫， 事業日新，
終不失時。


明人難值， 而不比有， 其所生處，
族親蒙慶。


奸虐饕餮， 怨譖良人， 行已不正，
死墮惡道。


世儻有人， 能知慚愧， 是易誘進，
如策良馬。


人命難得， 值佛時難， 法難得聞，
聞能行難。

