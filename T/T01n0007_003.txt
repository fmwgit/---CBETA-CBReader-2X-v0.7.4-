大正新脩大藏經數位版, No. 7 大般涅槃經

大般涅槃經卷下


諸行無常， 是生滅法，
生滅滅已， 寂滅為樂。


過去與未來， 及以今現在，
無有諸眾生， 不歸無常者。
如來天人尊， 金剛身堅固，
猶不免無常， 而況於餘人。
一切諸眾生， 愛惜保其身，
薰餘以香華， 不知當毀滅。
如來金色身， 相好以莊嚴，
會亦當棄捨， 應入般涅槃。
永斷諸煩惱， 成一切種智，
猶尚不得免， 況餘結累者。


一切諸行性， 實是生滅法，
兩足最勝尊， 亦復歸於盡。
三毒熾然火， 恒燒諸眾生，
無有大悲雲， 誰能雨令滅？


如來於今日， 諸根不搖動，
心意會諸法， 而棄於此身。
恬然絕思慮， 亦復無諸受，
如燈盡光滅， 如來滅亦然。


大地忽震動， 狂風四激起，
海水波翻倒， 須彌寶山搖。
天人心悲痛， 泣淚猶如雨，
皆悉大恐怖， 如被非人執。
由佛般涅槃， 故有如此事。

