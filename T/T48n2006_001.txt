大正新脩大藏經數位版, No. 2006 人天眼目

人天眼目卷之一


甕頭酒熟人皆醉。 林上烟濃花正紅。 夜半無燈香閤靜。
鞦韆垂在月明中。


鸎逢春暖歌聲滑。 人遇時平笑臉開。 幾片落花隨水去。
一聲長笛出雲來。


堂堂意氣走雷霆。 凜凜威風掬霜雪。 將軍令下斬荊蠻。
神劍一揮千里血。


聖朝天子坐明堂。 四海生靈盡安枕。 風流年少倒金樽。
滿院桃花紅似錦。


千溪萬壑歸滄海。 四塞八蠻朝帝都。 凡聖從來無二路。
莫將狂見逐多途。


金剛王劍覿露堂堂。 纔涉唇吻即犯鋒釯。
踞地師子本無窠臼。 顧佇停機即成滲漏。


金剛寶劍最威雄。 一喝能摧萬仞峯。 遍界乾坤皆失色。
須彌倒卓半空中。


金毛踞地眾威全。 一喝能令喪膽魂。 嶽頂峯高人不見。
猿啼白日又黃昏。


詞鋒探草辨當人。 一喝須知偽與真。 大海淵澄涵萬象。
休將牛迹比功深。


一喝當陽勢自彰。 諸方真有好商量。 盈衢溢路歌謠者。
古往今來不變常。


一喝金剛劍用時。 寒光爍爍射坤維。 語言擬議傷鋒刃。
遍界髑髏知不知。


一喝金毛輕踞地。 檀林襲襲香風起。 雖然爪距不曾施。
萬里妖狐皆遠避。


一喝將為探竿草。 南北東西無不到。 短長輕重定錙銖。
平地茫茫須靠倒。


一喝不作一喝用。 三世古今無別共。 落花三月睡初醒。
碧眼黃頭皆作夢。


啐啄之機箭拄鋒。 瞥然賓主當時分。 宗師愍物垂緇素。
北地黃河澈底渾。


作家相見終不錯。 兩兩同時齊啐啄。 喝下雖然賓主分。
爭如普化搖鈴鐸。


賓中賓。 雙眉不展眼無筋。 他方役役投知己。
失却衣中無價珍。


賓中主。 盡力追尋無處所。 昔年猶自見些些。
今日誰知目雙瞽。


主中賓。 我家廣大實難論。 所求不悋無高下。
貴賤同途一路平。


主中主。 七寶無虧金殿宇。 千子常圍繞聖顏。
諸天不順飛輪舉。


照時把斷乾坤路。 驗彼賢愚喪膽魂。 饒君解佩蘇秦印。
也須歸欵候皇恩。


照用同時棒下玄。 不容擬議驗愚賢。
輪劍直衝龍虎陣。 馬喪人亡血滿田。


照用不同時。 時人會者稀。 秋空黃葉墜。
春盡落花飛。


一喝分賓主。 照用一時行。
會得箇中意。 日午打三更。


陽春白雪非難和。 藻鑑氷壺豈足觀。 一把柳絲收不得。
和煙搭在玉闌干。


十智同真面目全。 於中一智是根源。 如今要見汾陽老。
擘破三玄作兩邊。


十智同真選佛科。 汾陽佛法苦無多。 愛心竭盡尋真智。
面目分明見也麼。


兔角龜毛眼裏栽。 鐵山當面勢崔嵬。 東西南北無門入。
曠劫無明當下灰。


是何物兮同一質。 萬象之中同等匹。 休將心識謾參尋。
毘嵐猛風吹海立。


那箇與君同大事。 這裏敢言他與自。 一身堅密現諸塵。
寂滅光中無漸次。


孰能與我總同參。 知識徒勞五十三。 樓閣門前意何限。
故鄉猶在海門南。


何人同此一真智。 見得分明還不是。 山自高兮水自深。
一理齊平不容易。


是什麼物同遍普。 曠大劫來今日覩。 一波纔動萬波隨。
何異嬰兒得慈母。


阿那箇是同具足。 細草含烟滿山綠。 他鄉看似故鄉看。
添得籬根花繞屋。


甚麼物兮同得失。 圓明如晝紅如日。 三箇胡孫夜播錢。
天明走盡空狼籍。


作麼生兮同生殺。 桃花紅兮李花白。 今年吞却大還丹。
到處相逢李八伯。


與誰說法同音吼。 飲食語言皆用口。 燕語鶯啼逈不同。
芳樹雕梁却知有。


與甚麼人同得入。 田父耕鋤女機織。 冷眼看他家事忙。
問渠且道承誰力。


由來十智本同真。 語直心精妙入神。 長憶江南三月裏。
春風微動水生鱗。


十年海上覓冤讐。 不得冤讐不肯休。 芍藥花開菩薩面。
棕櫚葉長夜叉頭。


奪人不奪境。 緣自帶誵訛。 擬欲求玄旨。 思量反責麼。
驪珠光燦爛。 蟾桂影婆娑。 覿面無回互。
還應滯網羅大慧云。此頌大概在驪珠光燦爛蟾桂影婆娑之上。葢此二句是境也。學人問奪人不奪境。擬欲求玄旨思量反責麼。大意只是。不可思量擬議。思量擬議。學人蹉却覿面相呈一著。則被語言羅網矣。


奪境不奪人。 尋言何處真。 問禪禪是妄。 究理理非親。
日照寒光澹。 山遙翠色新。 直饒玄會得。
也是眼中塵大慧云。要會日照寒光澹山搖翠色新麼。此二句是境。直饒玄會得。也是眼中塵。便奪了也。


人境兩俱奪。 從來正令行。 不論佛與祖。 那說聖凡情。
擬犯吹毛劍。 還如值目盲。 進前求解會。
特地斬精靈大慧云。正令既行。不留佛祖。到這裏進之退之。性命總在師家手裏。如吹毛劍。不可犯其鋒也。


奪人不奪境。 日月自流遷。 山河及大地。 片雨過蠻天。


奪境不奪人。 問禪何處親。 相逢不祇揖。 曉夜渡關津。


人境兩俱奪。 聲鼓墜紅樓。 縱橫施巨闕。 誰敢立當頭。


人境俱不奪。 閻浮轉幾遭。 面南看北斗。 爭得合伊曹。


賓中賓。 出語不相因。 未諦審思惟。 騎牛過孟津。


賓中主。 相牽日卓午。 展拓自無能。 且歷他門戶。


主中賓。 南越望西秦。 寒山逢拾得。 擬議乙卯寅。


主中主。 當頭坐須怖。 萬里涉流沙。 誰云佛與祖。


賓中之賓。 少喜多嗔。 丈夫壯志。 當付何人。


賓中之主。 玄沙猛虎。 半合半開。 惟自相許。


主中之賓。 溫故知新。 互換相照。 師子嚬呻。


主中之主。 正令齊舉。 長劍倚天。 誰敢當禦。


賓主分不分。 瞞頇絕異聞。 解布勞生手。 寄言來白雲。


用便生擒到命殂。
却令蘇醒盡殘軀。 歸欵已彰天下報。
放汝殘年解也無。

