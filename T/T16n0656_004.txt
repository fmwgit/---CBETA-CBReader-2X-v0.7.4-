大正新脩大藏經數位版, No. 656 菩薩瓔珞經

菩薩瓔珞經卷第四


有無從空生， 彼聲非我有，
聲聲各各異， 故說尊法教。
佛行不可量， 非有亦不無，
一音演諸法， 由此得成佛。


不猗心意識， 分別諸行本，
道存無想念， 乃應賢聖諦。
佛慧無邊涯， 不見有合離，
成佛由無相， 乃應果實行。
佛道本無二， 亦復無一相，
真人慈善普， 示現若干法。
本我不造我， 染有成五陰，
聖諦慧無量， 進趣自滅意。
不有亦不無， 生死起染著，
滅相自成佛， 故號天中天。
生值人道難， 六根完具難，
滅十二緣難， 生天受福難。
遭遇賢聖難， 入定除想難，
觀內外身難， 面受聖教難。


過去無數世， 佛號大身尊，
於此成正覺， 無有邪部行。
恒以無相法， 分別四聖諦，
權現遊世界， 現有所諮受。
佛道不思議， 神力不可極，
教化眾生類， 盡同為一相。
吾今自成佛， 三界第一尊，
不為彼所染， 不更生老死。

