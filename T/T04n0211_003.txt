大正新脩大藏經數位版, No. 211 法句譬喻經

法句譬喻經卷第三


何喜何笑？ 念常熾然， 深蔽幽冥，
不如求定。 見身形範， 倚以為安，
多想致病， 豈知不真？ 老則色衰，
病無光澤， 皮緩肌縮， 死命近促。
身死神從， 如御棄車， 肉消骨散，
身何可怙？


晝夜慢惰， 老不止婬， 有財不施，
不受佛言。 有此四蔽， 為自侵欺，
咄嗟老至， 色變作耄。 少時如意，
老見蹈踐， 不修梵行， 又不富財，
老如白鵠， 守斯空池， 既不守戒，
又不積財， 老羸氣竭， 思故何逮？
老如秋葉， 行穢鑑錄， 命疾脫至，
不容後悔。


命欲日夜盡， 及時可勤力，
世間諦非常， 莫惑墮冥中。
當學然意燈， 自練求智慧，
離垢勿染污， 執燭觀道地。


自愛身者， 慎護所守， 希望欲解，
學正不寐。 身為第一， 常自勉學，
利能誨人， 不惓則智。 學先自正，
然後正人， 調身入慧， 必遷為上。
身不能利， 安能利人？ 心調體正，
何願不至？ 本我所造， 後我自受，
為惡自更， 如剛鑽珠。


如真人教， 以道活身， 愚者嫉之，
見而為惡。 行惡得惡， 如種苦種，
惡自受罪， 善自受福。 亦各須熟，
彼不相代， 習善得善， 亦如種甜。


雖得積珍寶， 崇高至於天，
如是滿世間， 不如見道迹。
不善像如善， 愛如似不愛，
以苦為樂相， 狂夫為所厭。


八正覺自得， 無離無所染，
愛盡破欲網， 自然無師受。
我行無師保， 志獨無伴侶，
積一得作佛， 從是通聖道。


見諦淨無穢， 已度五道淵，
佛出照世間， 為除眾憂苦。
得生人道難， 生壽亦難得，
世間有佛難， 佛法難得聞。


我生已安， 不慍於怨， 眾人有怨，
我行無怨。 我生已安， 不病於病，
眾人有病， 我行無病。 我生已安，
不慼於憂， 眾人有憂， 我行無憂。
我生已安， 清淨無為， 以樂為食，
如光音天。 我生已安， 恬惔無事，
彌薪國火， 安能燒我？


熱無過婬， 毒無過怒， 苦無過身，
樂無過滅。 無樂小樂， 小辯小慧，
觀求大者， 乃獲大安。 我為世尊，
長解無憂， 正度三有， 獨降眾魔。


愛喜生憂， 愛喜生畏， 無所愛喜，
何憂何畏？ 好樂生憂， 好樂生畏，
無所好樂， 何憂何畏？ 貪欲生憂，
貪欲生畏， 解無貪欲， 何憂何畏？
貪法戒成， 至誠知慚， 行身近道，
為眾所愛。 欲態不出， 思正乃語，
心無貪愛， 必截流度。


人相謗毀， 自古至今， 既毀多言，
又毀訥忍， 亦毀中和， 世無不毀，
欲意非聖， 不能折中， 一毀一譽，
但為名利。 明智所譽， 唯稱正賢，
慧人守戒， 無所譏謗。 如羅漢淨，
莫而誣謗， 諸天咨嗟， 梵釋所敬。


不誦為言垢， 不勤為家垢，
不嚴為色垢， 放逸為事垢。
慳為惠施垢， 不善為行垢，
今世亦後世， 惡法為常垢。


垢中之垢， 莫甚於癡， 學當捨此，
比丘無垢。


人榮妻子不觀病法，
死命卒至如水湍驟。
父子不救餘親何望？
命盡怙親如盲守錠。
慧解是意可修經戒，
仂行度世一切除苦。
遠離諸淵如風却雲，
已滅思想是為知見。
智為世長憺樂無為，
如受正教生死得盡。


人當有念意， 每食知自少，
從是痛用薄， 節消而保壽。


人之無聞， 老如特牛， 但長肌肥，
無有智慧。 生死無聊， 往來艱難，
意倚貪身， 更苦無端。 慧人見苦，
是以弃身， 滅意斷欲， 愛盡無生。


妄證求賂行已不正，
怨譖良人以枉治世，
罪牽斯人自投於坑。
如備邊城中外牢固，
自守其心非法不生，
行缺致憂令墮地獄。


學難捨罪難， 居在家亦難，
會止同利難， 艱難無過有。
比丘乞求難， 何可不自勉？
精進得自然， 終無欲於人。
有信則戒成， 從戒多致寶，
亦從得諧偶， 在所見供養。
一坐一處臥， 一行不放恣，
守一以正心， 心樂居樹間。


我如象鬪， 不恐中箭， 常以誠信，
度無戒人。 譬象調伏， 可中王乘，
調為尊人， 乃受誠信。


如象名護財， 猛害難禁制，
繫靽不與食， 而猶慕逸象。
本意為純行， 及常行所安，
悉捨降結使， 如鈎制象調。
樂道不放逸， 能常自護心，
是為拔身苦， 如象出于陷。


雖為常調， 如彼新馳， 亦最善象，
不如自調。 彼不能適， 人所不至，
唯自調者， 能到調方。


如樹根深固， 雖截猶復生，
愛意不盡除， 輒當還受苦。
獼猴如離樹， 得脫復趣樹，
眾人亦如是， 出獄復入獄。
貪意為常流，


習與憍慢并， 思想猗婬欲，
自覆無所見。 一切意流衍，
愛結如葛藤， 唯慧分別見，
能斷意根源。 夫從愛潤澤，
思想為滋蔓， 愛欲深無底，
老死是用增。


或多自歸， 山川樹神， 厝立圖像，
禱祠求福。 自歸如是， 非吉非上，
彼不能來， 度汝眾苦。 如有自歸，
佛法僧眾， 道德四諦， 必見正慧。
生死極苦， 從諦得度， 度世八難，
斯除眾苦。 自歸三尊， 最吉最上，
唯獨有是， 度一切苦。


見聖人快， 得依附快， 得離愚人，
為善獨快。 守正見快， 互說法快，
與世無諍， 戒具常快。 使賢居快，
如親親會， 近仁智者， 多聞高遠。


常愍好學正心以行，
唯懷寶慧是謂為道。
所謂智者不必辯言，
無恐無懼守善為智。
所謂老者不以年耆，
形熟髮白憃愚而已。
謂懷諦法順調慈仁，
明達清潔是為長老。
所謂端正非色如華，
貪嫉虛飾言行有違。
謂能捨惡根原已斷，
慧而無恚是謂端正。
所謂沙門不必除髮，
妄語貪取有欲如凡。
謂能止惡恢廓弘道，
息心滅意是謂沙門。
所謂比丘非持乞食，
邪行望彼求名而已。
謂捨罪業淨修梵行，
慧能破惡是為比丘。
所謂仁明非口所言，
用心不精外順而已。
謂心無為內行清虛，
此彼寂滅是為仁明。
所謂有道非救一物，
普濟天下無害為道。
奉持法者不以多言，
雖素少聞身依法行。
守道不忘是為奉法。

