大正新脩大藏經數位版, No. 581 佛說八師經

佛說八師經


殺者心不仁， 強弱相傷殘，
殺生當過生， 結積累劫怨，
受罪短命死， 驚怖遭暴患；
吾用畏是故， 慈心伏魔宮。


盜者不與取， 劫竊人財寶，
亡者無多少， 忿恚懷憂惱，
死受六畜身， 償其宿債負；
吾用畏是故， 棄家行學道。


婬為不淨行， 迷惑失正道，
精神魂魄馳， 傷命而早夭，
受罪頑癡荒， 死復墮惡道；
吾用畏是故， 棄家樂林藪。


欺者有四過， 讒侫傷良貞，
受罪癡聾盲， 蹇吃口臭腥，
癡狂不能言， 死入拔舌囹；
吾修四淨口， 自致八音聲。


醉者為不孝， 怨禍從內生，
迷惑清高士， 亂德敗淑貞。
吾故不飲酒， 慈心濟群生，
淨慧度八難， 自致覺道成。


吾念世無常， 人生要當老，
盛去日衰羸， 形枯而白首，
憂勞百病生， 坐起愁痛惱；
吾用畏是故， 棄家行學道。


念人衰老時， 百病同時生，
水消而火滅， 刀風解其形，
骨離筋脈絕， 大命要當傾；
吾用畏是故， 求道願不生。


我惟老病死， 三界之大患，
福盡而命終， 氣絕於黃泉，
身爛還為土， 魂魄隨因緣；
吾用畏是故， 學道昇泥洹。

