大正新脩大藏經數位版, No. 212 出曜經

出曜經卷第二十一


諸有不信佛， 如此眾生類，
當就於厄道， 如商遇羅剎。


如來無等倫， 思惟二觀行，
善觀二閑靜， 除冥超神仙。


善獲獲自在， 愛盡無所積，
解脫心無漏， 恩惠天世人。


猶人立山頂， 遍見人村落，
審觀法如是， 如登樓觀園，
人憂除無憂， 令知生死趣。


善聞好行， 善好閑靜， 所行不左，
安如沙門。


愚者不覺知， 好行不死法，
善解知法者， 病如芭蕉樹。


猶如蓋屋密， 闇冥無所覩，
雖有眾妙色， 有目不見明。


彼如有一人， 智達廣博學，
不聞則不知， 善法及惡法。


猶如人執燭， 悉見諸色相，
聞已盡能知， 善惡之所趣。


雖稱為多聞， 禁戒不具足，
為法律所彈， 所聞便有闕。


行人雖少聞， 禁戒盡具足，
為法律所稱， 於聞便有闕。


雖少多有聞， 持戒不完具，
二俱被訶責， 所願者便失。


智博為多聞， 持戒悉完具，
二俱得稱譽， 所願者盡獲。


多聞能奉法， 智慧常定意，
如彼閻浮金， 孰能說有瑕？


諸有稱己色， 有歎說名德，
斯皆謂貪欲， 然自不覺知。


內無自知， 外無所見， 內不見果，
便隨聲往。


內既知之， 外無所見， 內見果實，
便隨聲往。 內既不知， 外有所見，
二果俱成，


便隨聲往。 內有所知， 外有所見，
彼有朗智， 不隨聲往。


耳識多所聞， 眼識多所見，
聞見不牢固， 事由義析理。


智牢善說快， 聞知定意快，
彼不用知定， 速行放逸者。


賢聖樂於法， 所行應於口，
以忍思惟定， 聞意則牢固。


當學善言， 沙門坐起， 一坐所樂，
求欲息心。


一坐一臥， 獨步無伴， 當自降伏，
隻樂山林。


千千為敵， 一夫勝之， 莫若自伏，
為戰中勝。


自勝為上， 如彼眾生， 自降之士，
眾行具足。


非天犍沓和， 非魔及梵天，
棄勝最為上， 如智慧比丘。


先自正己， 然後正人， 夫自正者，
乃謂為上。


先自正己， 然後正人， 夫自正者，
不侵智者。


當自剋修， 隨其教訓， 己不被訓，
焉能訓彼。


念自剋修， 使彼信解， 我己意專，
智者所習。


為己或為彼， 多有不成就，
其有覺此者， 正己乃訓彼。


身全得存道， 爾時豈容彼，
已以被降伏， 智者演其義。

