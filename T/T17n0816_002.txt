大正新脩大藏經數位版, No. 816 佛說道神足無極變化經

佛說道神足無極變化經卷第二


堅住於所作， 其智亦如是！
前世所作智， 亦終不放捨。
以一切智故， 所為而不憂；
一切像色貌， 皆悉具了知。
所行常精進， 終不為放逸；
心亦不懈惓， 所行亦如是！
其諸所作為， 皆悉憂一切；
如是於眾生， 常而有等心。
常興大悲意， 憂念一切人；
愍傷諸勤苦， 皆欲令安隱。
願疾得作佛， 斷絕諸苦惱；
逮得眾珍寶， 其處不可盡。
常以善權慧， 教學諸方便；
勤力作功德， 行是無厭足。
所造有究竟， 其行常如應；
安之於道次， 不悉念居處。
以如是法者， 悉皆堅持之；
菩薩行是者， 諸行皆悉了。
於是甚深法， 所行皆備具；
於億百千佛， 所作不懈倦。

