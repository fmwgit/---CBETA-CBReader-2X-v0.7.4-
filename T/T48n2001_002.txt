大正新脩大藏經數位版, No. 2001 宏智禪師廣錄

宏智禪師廣錄卷第二


百草頭上無邊春。 信手拈來用得親。 丈六金身功德聚。
等閑携手入紅塵。 塵中能作主。 化外自來賓。
觸處生涯隨分足。 未嫌伎倆不如人。


太平治業無像。 野老家風至淳。 只管村歌社飲。
那知舜德堯仁。


癡兒刻意止啼錢。 良駟追風顧影鞭。 雲掃長空巢月鶴。
寒清入骨不成眠。


年老成精不謬傳。 趙州古佛嗣南泉。 枯龜喪命因圖象。
良馬追風累纏牽。 勘破了老婆禪。 說向人前不直錢。


老覺情多念子孫。 而今慚愧起家門。 是須記取南山語。
鏤骨銘肌共報恩。


秤頭蠅坐便欹傾。 萬世權衡照不平。 斤兩錙銖見端的。
終歸輸我定盤星。


狗子佛性有。 狗子佛性無。 直鉤元求負命魚。
逐氣尋香雲水客。 嘈嘈雜雜作分疎。 平展演大鋪舒。
莫怪儂家不慎初。 指點瑕疵還奪璧。 秦王不識藺相如。


借來聊爾了門頭。 得用隨宜即便休。 象骨巖前弄蛇手。
兒時做處老知羞。


挫來機總權柄。 事有必行之威。 國有不犯之令。
賓尚奉而主驕。 君忌諫而臣佞。 底意巖頭問德山。
一擡一搦看心行。


扇子破索犀牛。 棬攣中字有來由。 誰知桂轂千年魄。
妙作通明一點秋。


壯志稜稜鬢未秋。 男兒不憤不封侯。 翻思清白傳家客。
洗耳溪頭不飲牛。


壞不壞。 隨他去也大千界。 句裡了無鉤鎖機。
脚頭多被葛藤礙。 會不會。 分明底事丁寧殺。
知心拈出勿商量。 還我當行相買賣。


皤然渭水起垂綸。 何似首陽清餓人。 只在一塵分變態。
高名勳業兩難泯。


日面月面星流電卷。 鏡對像而無私。 珠在盤而自轉。
君不見。 鉗鎚前百鍊之金。 刀尺下一機之絹。


一喚回頭識我不。 依悕蘿月又成鉤。 千金之子纔流落。
漠漠塗窮有許愁。


迷悟相返。 妙傳而簡。 春拆百花兮一吹。 力回九牛兮一挽。
無奈泥沙撥不開。 分明塞斷甘泉眼。 忽然突出肆橫流。


粥罷令教洗盋盂。 豁然心地自相符。 而今參飽叢林客。
且道其間有悟無。


餌雲鉤月釣清津。 年老心孤未得鱗。 一曲離騷歸去後。
汩江上獨醒人。


鳥之行空魚之在水。 江湖相忘雲天得志。 擬心一絲對面千里。
知恩報恩人間幾幾。


斫斷老葛藤。 打破狐窠窟。 豹披霧而變文。 龍椉雷而換骨。
咄起滅紛紛是何物。


巍巍堂堂。 磊磊落落。 鬧處刺頭穩處下脚。 脚下線斷我自由。
鼻端泥盡君休斵。 莫動著。 千年故紙中合藥。


收把斷襟喉。 風磨雲拭。 水冷天秋。 錦鱗莫謂無滋味。
釣盡滄浪月一鉤。


曼殊問疾老毘耶。 不二門開看作家。 珉表粹中誰賞鑒。
忘前失後莫咨嗟。 區區抱璞兮。 楚庭士。
璨璨報珠兮。 隋城斷蛇。 休點破絕疵瑕。
俗氣渾無却較些。


爭解恁麼道。 五更雞唱家林曉。 爭肯恁麼道。
千年鶴與雲松老。 寶鑑澄明驗正偏。 玉機轉側看兼到。
門風大振兮規步綿綿。 父子變通兮聲光浩浩。


水不洗水。 金不博金。 昧毛色而得馬。 靡絲絃而樂琴。
結繩畫卦有許事。 喪盡真淳盤古心。


驢覷井井覷驢。 智容無外淨涵有餘。 肘後誰分印。
家中不蓄書。 機絲不掛梭頭事。 文彩縱橫意自殊。


末後句會也無。 德山父子太含胡。 座中亦有江南客。
莫向人前唱鷓鴣。


抗力霜雪。 平步雲霄。 下惠黜國。 相如過橋。 蕭曹謀略能成漢。
巢許身心欲避堯。 寵辱若驚深自信。 真情參跡混漁樵。


不防行細輸先手。 自覺心麁愧撞頭。 局破腰間斧柯爛。
洗清凡骨共仙遊。


綴綴功過。 膠膠因果。 鏡外狂奔演若多。 杖頭擊著破竈墮。
竈墮破來相賀。 却道從前辜負我。


三老暗轉柁。 孤舟夜回頭。 蘆花兩岸雪。 煙水一江秋。
風力扶帆行不棹。 笛聲喚月下滄洲。


百戰成功老太平。 優柔誰肯苦爭衡。 玉鞭金馬閑終日。
明月清風富一生。


入手還將死馬醫。 反魂香欲起君危。 一期拶出通身汗。
方信儂家不惜眉。


芥城劫石妙窮初。 活眼環中照廓虛。 不許夜行投曉到。
家音未肯付鴻魚。


新婦騎驢阿家牽。 體段風流得自然。 堪笑効顰隣舍女。
向人添醜不成妍。


拂牛劍氣洗兵。 威定亂歸功更是誰。 一旦氛埃清四海。
垂衣皇化自無為。


跛跛挈挈。 。 百不可取。 一無所堪。 默默自知田地穩。
騰騰誰謂肚皮憨。 普周法界渾成飯。 鼻孔纍垂信飽參。


豁落亡依高閑不覉。 家邦平貼到人稀。 些些力量分堦級。
蕩蕩身心絕是非。 是非絕。 介立大方無軌轍。


凍眠雪屋歲摧頹。 窈窕蘿門夜不開。 寒槁園林看變態。
春風吹起律筒灰。


圓珠不穴大璞不琢。 道人所貴無稜角。 拈却肯路根塵空。
脫體無依活卓卓。


胡餅云超佛祖談。 句中無味若為參。 衲僧一日如知飽。
方見雲門面不慚。


玉人夢破一聲雞。 轉盻生涯色色齊。 有信風雷催出蟄。
無言桃李自成蹊。 及時節力耕犁。 誰怕春疇沒脛泥。


夜壑藏舟。 澄源著棹。 龍魚未知水為命。 折筯不妨聊一攪。
玄沙師。 小塘老。 函蓋箭鋒。 探竿影草。
潛縮也老龜巢蓮。 遊戲也華鱗弄藻。


出門躍馬掃攙搶。 萬國煙塵自肅清。 十二處亡閑影響。
三千界放淨光明。


妙藥何曾過口。 神醫莫能投手。 若存也渠本非無。
至虛也渠本非有。 不滅而生。 不亡而壽。
全超威音之前。 獨步劫空之後。 成平也天蓋地擎。
運轉也烏飛兔走。


藤枯樹倒問溈山。 大笑呵呵豈等閑。 笑裡有刀窺得破。
言思無路絕機關。


草漫漫。 門裡門外君自看。 荊棘林中下脚易。
夜明簾外轉身難。 看看幾何般。 且隨老木同寒瘠。
將逐春風入燒瘢。


夢中擁衲參耆舊。 列聖森森坐其右。 當仁不讓犍穉鳴。
說法無畏師子吼。 心安如海。 膽量如斗。
鮫目淚流。 蚌腸珠剖。 譫語誰知泄我機。
厖眉應笑揚家魂。 離四句絕百非。 馬師父子病休毉。


別是非明得喪。 應之心指諸掌。 往來不往來。
只者俱是藏。 輪王賞之有功。 黃帝得之罔象。
轉樞機能伎倆。 明眼衲僧無鹵莽。


石霜一宗親傳九峯。 香煙脫去正脈難通。 月巢鶴作千年夢。
雪屋人迷一色功。 坐斷十方猶點額。 密移一步看飛龍。


君王底意語知音。 天下傾誠葵藿心。 掇出中原無價寶。
不同趙璧與燕金。


中原之寶呈興化。 一段光明難定價。 帝業堪為萬世師。
金輪景燿四天下。


不入世未循緣。 劫壺空處有家傳。 白蘋風細秋江暮。
古岸舡歸一帶煙。


廓然無聖。 來機徑挺。 得非犯鼻而揮斤。 失不回頭而墮甑。
寥寥冷坐少林。 默默全提正令。
秋清月轉霜輪。 河淡斗垂夜柄。 繩繩衣鉢付兒孫。
從此人天成藥病。


雲犀玩月璨含輝。 木馬游春駿不覉。 眉底一雙寒碧眼。
看經那到透牛皮。 明白心超曠劫。
英雄力破重圍。 妙圓樞口轉靈機。 寒山忘却來時路。
拾得相將携手歸。


藥之作病鑒乎前聖。 病之作醫必也其誰。 白頭黑頭兮克家之子。
有句無句兮截流之機。
堂堂坐斷舌頭路。 應笑毘耶老古錐。


一尺水一丈波。 五百生前不奈何。 不落不昧商量也。
依前撞入葛藤窠。 阿呵呵會也麼。 若是爾灑灑落落。
不妨我哆哆和和。 神歌社舞自成曲。
拍手其間唱哩囉。


兩堂雲水盡分拏。 王老師能驗正邪。 利刀斬斷俱亡像。
千古令人愛作家。 此道未喪。 知音可嘉。
鑿山透海兮唯尊大禹。 鍊石補天兮獨賢女媧。
趙州老有生涯。 草鞋頭戴較些些。 異中來也還明鑒。
只箇真金不混沙。


森羅萬象許崢嶸。 透脫無方礙眼睛。 掃彼門庭誰有力。
隱人胸次自成情。 船橫野渡涵秋碧。
棹入蘆花照雪明。 串錦老漁懷就市。 飄飄一葉浪頭行。


宗說般般盡強為。 流傳耳口便支離。 種田博飯家常事。
不是飽參人不知。 參飽明知無所求。
子房終不貴封侯。 忘機歸去同魚鳥。 濯足滄浪煙水秋。


信衣半夜付盧能。 攪攪黃梅七百僧。 臨際一枝正法眼。
瞎驢滅却得人憎。 心心相印祖祖傳燈。
夷平海岳變化鯤鵬。 只箇名言難比擬。
大都手段解翻騰。


覿面來時作者知。 可中石火電光遲。 輪機謀主有深意。
欺敵兵家無遠思。 發必中更謾誰。
腦後見腮兮人難觸犯。 眉底著眼兮渠得便宜。


是與不是。 好看棬。 似抑似揚。 難兄難弟。 縱也彼既臨時。
奪也我何特地。 金錫一振太孤標。
繩床三繞閑游戲。 叢林擾擾是非生。 想像髑髏前見鬼。


不起一念須彌山。 韶陽法施意非慳。 肯來兩手相分付。
擬去千尋不可攀。 滄海闊白雲閑。
莫將毫髮著其間。 假雞聲韻難謾我。 未肯模胡放過關。


而今參飽似當時。 脫盡廉纖到不知。 任短任長休剪綴。
隨高隨下自平持。 家門豐儉臨時用。
田地優游信步移。 三十年前行脚事。 分明辜負一雙眉。


淡中有味。 妙超情謂。 綿綿若存兮象先。 兀兀如愚兮道貴。
玉雕文以喪淳。 珠在淵而自媚。
十分爽氣兮清磨暑秋。 一片閑雲兮遠分天水。


玄沙太剛。 長慶少勇。 南山鼈鼻死無用。 風雲際會頭角生。
果見韶陽下手弄。 下手弄。 激電光中看變動。
在我也能遣能呼。 於彼也有擒有縱。
底事如今付阿誰。 冷口傷人不知痛。


一倒一起。 雪庭師子。 慎於犯而懷仁。 勇於為而見義。
清光照眼似迷家。 明白轉身還墮位。
衲僧家了無寄。 同死同生何此何彼。 暖信破梅兮春到寒枝。
涼飈脫葉兮秋澄潦水。


松直棘曲。 鶴長鳧短。 義皇世人。 俱忘治亂。 其安也潛鱗在淵。
其逸也翔鳥脫絆。 無何祖禰西來。
裡許得失相半。 蓬隨風而轉空。 舡截流而到岸。
箇中靈利衲僧。 看取清涼手段。


鐵牛之機。 印住印破。 透出毘盧頂行。 却來化佛舌頭坐。
風穴當衡盧陂負墮。 棒頭喝下。
電光石火。 歷歷分明珠在盤。 眨起眉毛還蹉過。


一道神光。 初不覆藏。 超見緣也。 是而無是。 出情量也。
當而無當。 巖花之粉兮蜂房成蜜。 野草之滋兮麝臍作香。
隨類三尺一丈六。 明明觸處露堂堂。


無外而容。 無礙而沖。 門牆岸岸。 關鎖重重。 酒常酣而臥客。
飯雖飽而頹農。 突出虛空兮風摶妙翅。
踏翻滄海兮雷送遊龍。


浪汲初昇雲雷相送。 騰躍稜稜看大用。 燒尾分明度禹門。
華鱗未肯淹虀瓮。 老成人不驚眾。
慣臨大敵初無恐。 泛泛端如五兩輕。 堆堆何翅千鈞重。
高名四海復誰同。 介立八風吹不動。


搖頭擺尾赤梢鱗。 徹底無依解轉身。 截斷舌頭饒有術。
拽回鼻孔妙通神。 夜明簾外兮風月如晝。
枯木巖前兮花卉長春。 無舌人無舌人。
正令全提一句親。 獨步環中明了了。 任從天下樂欣欣。


絃筈相銜。 綱珠相對。 發百中而箭箭不虛。 攝眾景而光光無礙。
得言句之總持。 住游戲之三昧。
妙其間也宛轉偏圓。 必如是也縱橫自在。


絲綸降號令分。 寰中天子塞外將軍。 不待雷驚出蟄。
那知風遏行雲。 機底聯綿兮自有金針玉線。
印前恢廓兮元無鳥篆蟲文。


岸眉橫雪。 河目含秋。 海口鼓浪。 航舌駕流。 撥亂之手。
太平之籌。 老趙州老趙州。 攪攪叢林卒未休。
徒費工夫也造車合轍。 本無伎倆也塞壑填溝。


切瑳琢磨。 變態肴訛。 葛陂化龍之杖。 陶家居蟄之梭。
同條生兮有數。 同條死兮無多。 末後句只這是。
風舟載月浮秋水。


岐分絲染太嘮嘮。 菓綴花聯敗祖曹。 妙握司南造化柄。
水雲器具在甄陶。 屏割繁碎。 剪除氄毛。
星衡藻鑑。 玉尺金刀。 黃蘗老察秋毫。 坐斷春風不放高。


一竅虛通。 八面玲瓏。 無象無私。 春入律不留不礙月行空。
清淨寶目功德臂。 遍身何似通身是。
現前手眼顯全機。 大用縱橫何諱忌。


第二頭分悟破迷。 快須攃手捨筌罤。 功兮未盡成胼拇。
智也難知覺噬臍。 兔老氷盤秋露泣。
鳥寒玉樹曉風凄。 持來大仰辨真假。 痕玷渾無貴白珪。


離念見佛。 破塵出經。 現成家法。 誰立門庭。 月逐舟行江練淨。
春隨草上燒痕青。 撥不撥聽丁寧。
三徑就荒歸便得。 舊時松菊尚芳馨。


規圓矩方。 用行舍藏。 鈍置棲蘆之鳥。 進退觸藩之羊。
喫人家飯。 臥自家床。 雲騰致雨。 露結為霜。
玉線相投透針鼻。 錦絲不斷吐梭腸。
石女機停兮夜色向午。 木人路轉兮月影移央。


天蓋地載。 成團成塊。 周法界而無邊。 折隣虛而無內。
及盡玄微。 誰分向背。 佛祖來償口業債。
問取南泉王老師。 人人只喫一莖菜。


作賊心過人膽。 歷歷縱橫對機感。 保福雲門也垂鼻欺脣。
翠巖長慶也脩眉映眼。 杜禪和有何限。
剛道意句一齊剗。 埋沒自己也飲氣吞聲。
帶累先宗也面牆檐版。


清白門庭四絕隣。 長年關掃不容塵。 光明轉處傾殘月。
爻象分時却建寅。 新滿孝便逢春。
醉步狂歌任墮巾。 散髮夷猶誰管系。 太平無事酒顛人。


沒蹤跡。 斷消息。 白雲無根。 清風何色。 散乾蓋而非心。
持坤輿而有力。 洞千古之淵源。 造萬像之模則。
剎塵道會也處處普賢。 樓閣門開也頭頭彌勒。


佛祖髑髏穿一串。 宮漏沈沈密傳箭。 人天機要發千鈞。
雲陣煇煇急飛電。 箇中人看轉變。
遇賤則貴。 貴則賤。 得珠罔象兮至道綿綿。 游刃亡牛兮赤心片片。


道環之虛靡盈。 空印之字未形。 妙運天輪地軸。
密羅武緯文經。 放開揑聚。 獨立周行。 機發玄樞兮。
青天激電。 眼含紫光兮。 白日見星。


蒲團禪版對龍牙。 何事當機不作家。 未意成褫明目下。
恐將流落在天涯。 虛空那掛劍。
星漢却浮槎。 不萠草解藏香象。 無底籃能著活蛇。
今日江湖何障礙。 通方津渡有舡車。


俱胝老子指頭禪。 三十年來用不殘。 信有道人方外術。
了無俗物眼前看。 所得甚簡施設彌寬。
大千剎海飲毛端。 鱗龍無限落誰手。 珍重任公把釣竿。
師復竪起一指云看。


孤迴迴圓陀陀。 眼力盡處高峩峩。 月落潭空夜色重。
雲收山瘦秋容多。 八封位正五行氣和。
身先在裡見來麼。 南陽父子兮却似知有。
西竺佛祖兮無如柰何。


九包之雛。 千里之駒。 真風度籥。 靈機發樞。 劈面來時。
飛電急。 迷雲破處太陽孤。 捋虎鬚見也無。
箇是雄雄大丈夫。


滄海瀝乾。 太虛充滿。 衲僧鼻孔長。 古佛舌頭短。
珠絲度九曲。 玉機纔一轉。 直下相逢誰識渠。
始信斯人不合伴。


照徹離微造化根。 紛紜出沒見其門。 游神劫外問何有。
著眼身前知妙存。 虎嘯蕭蕭巖吹作。
龍吟冉冉洞雲昏。 南泉點破時人夢。 要識堂堂補處尊。


收盡餘懷厭事華。 歸來何所是生涯。 爛柯樵子疑無路。
掛樹壺公妙有家。 夜水金波浮桂影。
秋風雪陣擁蘆花。 寒魚著底不吞。 興盡清歌却轉槎。


卸却臭皮袋。 拈轉赤肉團。 當頭鼻孔正。 直下髑髏乾。
老毉不見從來癖。 少子相看向近難。
野水瘦時秋潦退。 白雲斷處舊山寒。 須剿絕莫顢頇。
轉盡無功伊就位。 孤標不與汝同盤。


臨際全機格調高。 棒頭有眼辨秋毫。 掃除狐兔家風峻。
變化魚龍雷火燒。 活人劍殺人刀。
倚天照雪利吹毛。 一等令行滋味別。 十分痛處是誰遭。


盋裡飯桶裡水。 開口見膽求知己。 擬思便落二三機。
對面忽成千萬里。 韶陽師較些子。
斷金之義兮誰與相同。 匪石之心兮獨能如此。


見有不有。 翻手覆手。 瑯琊山裡人。 不落瞿曇後。

