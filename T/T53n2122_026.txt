大正新脩大藏經數位版, No. 2122 法苑珠林

法苑珠林卷第二十六


業能莊嚴身 處處隨取趣
不失法如券 業如負財人
汝今生天上 由於五戒業
前身落獼猴 從於犯戒生
持戒生天梯 破戒為鑊湯
我見持戒人 光明莊嚴身
七寶妙臺閣 諸天為給使
眾寶為床帳 摩尼華瓔珞
值遇未來佛 娛樂說勝法
我見破戒人 墮在泥犁中
鐵犁耕其舌 臥在鐵床上
融銅四面流 燒煮壞其身
或處於刀山 劍林及沸屎
灰河寒氷獄 鐵丸飲鎔銅
如是等苦事 常為身瓔珞
若欲脫眾難 不墮三惡道
游處天上路 超越得涅槃
當勤持淨戒 布施修淨命


凡夫所得通 猶如諸飛鳥
有近亦有遠 不離生死道
佛通無礙法 真實無垢穢
念則到十方 往返不疲倦
以慈念眾生 得通無罣礙
仙人五通慧 轉退不成就
我通堅固法 要入涅槃門


善惡宿熏習 感報各殊方
曾為鬼害怨 或作狼讐殃
屠兒憶殺業 須蜜戲猴鄉
宿祐除患者 在處游天堂
觸類興清遘 目擊洞兼忘
凡聖欽嘉會 賢愚慶流芳
四生行善業 六趣感神光
苦樂雖殊別 同知命短長

