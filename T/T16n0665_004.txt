大正新脩大藏經數位版, No. 665 金光明最勝王經

金光明最勝王經卷第四


敬禮無譬喻， 甚深無相法；
眾生失正知， 唯佛能濟度。
如來明慧眼， 不見一法相；
復以正法眼， 普照不思議。
不生於一法， 亦不滅一法；
由斯平等見， 得至無上處。
不壞於生死， 亦不住涅槃；
不著於二邊， 是故證圓寂。
於淨不淨品， 世尊知一味；
由不分別法， 獲得最清淨。
世尊無邊身， 不說於一字；
令諸弟子眾， 法雨皆充滿。
佛觀眾生相， 一切種皆無；
然於苦惱者， 常興於救護。
苦樂常無常， 有我無我等；
不一亦不異， 不生亦不滅。
如是眾多義， 隨說有差別；
譬如空谷響， 唯佛能了知。
法界無分別， 是故無異乘；
為度眾生故， 分別說有三。


勝法能逆生死流， 甚深微妙難得見；
有情盲冥貪欲覆， 由不見故受眾苦。

