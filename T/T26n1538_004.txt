大正新脩大藏經數位版, No. 1538 施設論

施設論卷第四


不能了知貪愛法， 於貪愛法不諦觀，
是人與其貪愛俱， 彼即入於黑暗處。
貪染之人無義利， 由貪染心生愛著，
中間生起怖畏心， 當知彼人不覺了。
若能斷除於貪愛， 彼即愛塵不能染，
由其貪愛不轉時， 如蓮不住於渧水。
不能了知瞋恚法， 於瞋恚法不諦觀，
是人與其瞋恚俱， 彼即入於黑暗處。
瞋恚之人無義利， 由瞋恚心生過失，
中間生起怖畏心， 當知彼人不覺了。
若能斷除於瞋恚， 即於瞋境不生瞋，
由其瞋法墜墮時， 如彼果熟而自落。
不能了知癡冥法， 於癡冥法不諦觀，
是人與其癡冥俱， 彼即入於黑暗處。
癡冥之人無義利， 由癡暗心故癡迷，
中間生起怖畏心， 當知彼人不覺了。
若能斷除癡冥者， 不為癡境所癡迷，
彼癡冥法若破時， 其猶日光破諸暗。
若能了知此三法， 決定不墮於惡趣，
如斷多羅大樹心， 彼所斷已不復生。
是故貪法及瞋法， 癡等三法皆離著，
行人明慧發生時， 即能盡於苦邊際。


先際穢氣及堅重， 穢氣上風而飄散，
充滿出息入息俱， 晝夜魚龜陸中等。

