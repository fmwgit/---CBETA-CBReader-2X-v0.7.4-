大正新脩大藏經數位版, No. 550 金色童子因緣經

金色童子因緣經卷第四


如我兩目俱眴動， 群飛厲聲而鳴噪，
決定我子於今時， 別離之苦應在近。
又若身支發顫掉， 其心熱惱驚怖生，
決定親子今別離， 惡相同前應在近。


願今夫主安慰我， 我無福分無歡喜，
我今與子別離時， 極大苦惱徒悲泣。
夫主共知子生時， 若獲最上大喜者，
何故愛子復于今， 執持受死而非久？
我子調善復少勇， 多種教典悉明解，
色相端嚴無比倫， 大智之子將命殞，
斷我大族中種姓， 破我大族中根源，
族中明炬大吉祥， 息滅如是諸光照。
我子是為心中寶， 是為相續中深愛，
我子眾中甘露眼， 為執法者將刑戮。
一切皆為子所作， 失子猶如眼喪滅，
集聚心寶子亦然， 何故今時將破壞？
夫當速疾發勤勇， 為子廣施善方便，
若人能救我子時， 一切珍寶我今與。
我見汝子於今時， 未臨刑戮餘命在，
隨汝意樂及思惟， 宜今速作救護事。

