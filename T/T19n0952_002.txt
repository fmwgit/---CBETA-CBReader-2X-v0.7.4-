大正新脩大藏經數位版, No. 952 五佛頂三昧陀羅尼經

五佛頂三昧陀羅尼經卷第二


釋迦大師子， 無量菩提門，
理趣自在行， 當為最上使。
見苦迫有情， 樂持行此法，
天人共戴仰， 當成無上尊。
修習此最法， 大妙陀羅尼，
信及樂供養， 心迹應菩提。
住塔、淨堂室、 河邊及泉側、
獨樹山窟中、 山林多花處，
獨坐堅固心， 潔身、口清淨。
是處食、行、住， 依法常禁誡，
一心憶持呪， 識祕三摩地。
出生及成就， 證法成就已，
所樂皆圓滿， 不久獲菩提。
當用二種意， 持戒并善伴，
成就此不難。 不動心堅極，
佛頂菩提法， 此則身得證。
若無同法伴， 勤修為有情，
難思眾多相， 則此身得證。
誠心印塔法， 誦呪修大法，
一一分明解， 則此身得證。
竪固甚精進， 廣大心無量，
作法為最上， 則此身得證。
身支相具足， 質直具善福，
能忍苦、飢、渴， 是人堪成就。
如是善根者， 若當得此經、
及得此法門， 彼亦不久時，
最勝證成就。

