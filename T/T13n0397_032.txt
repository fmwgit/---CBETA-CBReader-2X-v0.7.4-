大正新脩大藏經數位版, No. 397 大方等大集經

大方等大集經卷第三十二


於諸足中最殊勝， 施諸惡見大光明，
行正道者施法印， 摧滅惡龍及四魔。
堅竪法幢施解脫， 以大法炬壞眾闇，
親近善友修集定， 愍眾生故說福田。
佛法僧寶甚難得， 人身信心亦復難，
雖得人身善友難， 得善友者壞煩惱。
眾生闇行沒結河， 如來船師能拔濟，
四方諸佛遣我來， 今於大會說與欲。


如來真實知法界， 示魔眾生正直道，
若有真實生信心， 是則能破三惡道。
供養如來一香華， 無量世受無上樂，
無量世中身具足， 亦得無上真智慧。
若能一聞是總持， 即得摧滅諸煩惱，
一切人天所供養， 獲得無生及盡智。

