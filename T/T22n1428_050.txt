大正新脩大藏經數位版, No. 1428 四分律

四分律卷第五十


施園及果樹， 橋船以渡人；
曠路施泉井， 并施房舍者。
如是諸人等， 晝夜福增益；
持戒樂法者， 此人生善道。


為障寒熱故， 及以諸惡獸；
蚊虻諸毒蟲， 亦以障疾雨。
暴疾諸惡風， 如是得障翳；
持戒無毀缺， 勤修於佛法。
為堅為樂故， 禪定分別觀；
房舍施眾僧， 世尊說第一。


設以馬百匹， 及與百金纓，
馬車有百乘， 童女有百人。
七寶為瓔珞， 雪山百白象，
象皆有六牙， 并以大聚金，
及紫磨金沙， 王及王供具，
王所乘調象， 以如是布施，
行一步之福， 十六不得一。


一切皆安眠， 梵行得涅槃；
若不犯於欲， 諸縛得解脫。
一切愛已盡， 調伏於熱惱；
息滅得安臥， 身心俱寂滅。


種殖園果樹， 若設於橋船，
曠野施泉井， 及與房舍施，
如是之人等， 晝夜福增益，
如法常持戒， 後得生善道。

