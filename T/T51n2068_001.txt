大正新脩大藏經數位版, No. 2068 法華傳記

法華傳卷第一


敬禮天人大導師 三身一體釋迦尊
三世五佛章門中 興世演說一乘主
證明法華多寶佛 十方分身諸如來
乃至盡空法界海 常住世雄及分身
稽首妙法蓮華經 八萬十二諸聖教
諸佛護念大寶藏 利樂無際難測典
歸命文殊彌勒等 八萬大士法王子
地涌千界諸薩埵 八十萬億那由他
妙音觀音普賢等 發誓弘經菩薩眾
滿分五眼咸照世 普現色身示同塵
身子迦葉目連等 萬億聲聞真佛子
自界他方不可量 權實一切受化眾
我撰經典護法城 哀愍覆護願加威
法燈不斷長夜照 迷者因此得佛慧
釋迦如來末法中 一聞法華隨喜者
三世罪障悉消盡 三生決定入正位
唯願妙法久住世 流通十方諸剎土
諸同遇者生慶幸 世世恒聞能修行
乃至見聞讚毀者 順逆俱證無生忍
麁言軟語歸一義 不相違背至真際

