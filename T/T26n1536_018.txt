大正新脩大藏經數位版, No. 1536 阿毘達磨集異門足論

說一切有部集異門足論卷第十八


道支數取施， 懈怠精進福，
眾世法解脫， 勝處各八種。


於眾相圓滿， 所捨離慳貪，
施質直應時， 必獲於大果。
智者善淨心， 施可祠可愛，
以心清淨故， 遂證得於欣。
即從此欣心， 復發生勝喜，
由此心喜故， 又起身輕安；
從此身輕安， 智者心受樂，
由心受樂故， 定心一境轉；
依如是勝定， 心淨無染濁，
調順有堪能， 發如實知見；
由如實知見， 便厭患於身，
既厭患於身， 智者正能離；
以能遠離故， 解脫貪嗔癡，
智者自應知， 梵行立生盡。
如是大利益， 應知由布施，
若緣此修行， 必證得常樂。


得不得毀譽， 及稱譏苦樂，
無常意生欲， 變壞法難保。
智者如實知， 現見伏生死，
於愛非愛法， 心不生欣恚。
彼雖逢順違， 而能棄伏滅，
於一切解脫， 至世邊彼岸。

