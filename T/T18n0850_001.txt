大正新脩大藏經數位版, No. 850 攝大毘盧遮那成佛神變加持經入蓮華胎藏海會悲生曼荼攞廣大念誦儀軌供養方便會

攝大毘盧遮那供養方便儀軌卷第一


稽首毘盧遮那佛， 開敷淨眼如青蓮，
我依大日經王說， 供養所資眾儀軌。
為成次第真言法， 如彼當得速成就，
又令本心離垢故， 我今隨要略宣說。
欲於此生入悉地， 隨其所應思念之，
親於尊所授明法， 觀察相應作成就。
先禮灌頂傳教尊， 請白真言所修業，
智者蒙師許可已， 依於地分所宜處。
妙山輔峯半巖間， 種種龕窟兩山中，
或諸如來聖弟子， 甞於往昔所遊居，
寺塔練若古仙室， 當於自心意樂處，
悲愍有情畫大壇， 次補如來開法眼。
能度人天無量眾， 即是如來勝生子，
具淨慧力能堪忍， 精進不求諸世間。
是夜放逸所生罪， 殷勤還淨皆悔除，
心目視觀諦明了， 五輪投地而作禮。
歸命十方正等覺， 三世一切具三身，
歸命一切大乘法， 歸命不退菩提眾，
歸命諸明真實言， 歸命一切諸密印，
以身口意清淨業， 殷勤無量恭敬禮。


由此作禮真實言， 即能遍禮十方佛，
右膝著地合爪掌， 思惟說悔先罪業，
我由無明所積集， 身口意業造眾罪，
貪慾恚癡覆心故， 於佛正法賢聖僧，
父母二師善知識， 以及無量眾生所，
無始生死流轉中， 具造極重無盡罪，
親對十方現在佛， 悉皆懺悔不復作。


南無十方三世佛， 三種常身正法藏，
勝願菩提大心眾， 我今皆悉正歸依。


我淨此身離諸垢， 及與三世身口意，
過於大海剎塵數， 奉獻一切諸如來。


淨菩提心勝願寶， 我今起發濟群生，
生苦等集所纏身， 及與無知所害身，
救攝歸依令解脫， 常當利益諸含識。


十方無量世界中， 諸正遍知大海眾，
種種善巧方便力， 及諸佛子為群生，
諸有所修福業等， 我今一切盡隨喜。


我今勸請諸如來， 菩提大心救世者，
唯願普於十方界， 恒以大雲降法雨。


願令凡夫所住處， 速捨眾苦所集身，
當得至於無垢處， 安住清淨法界身。


所修一切眾善業， 利益一切眾生故，
我今盡皆正迴向， 除生死苦至菩提。


應知密印相， 諸正遍知說，
當合定慧手， 竝建二空輪，
遍觸諸支分， 誦持真實語，
入佛三昧耶， 三昧耶真言。


纔結此密印， 能淨如來地，
地波羅蜜滿， 成三法界道，
所餘諸密印， 印品次當陳。
次結法界生， 密慧之幖幟，
淨身口意故， 遍轉於身分。
般若三昧手， 俱作金剛拳，
二空在其掌， 風幢皆正直，
如是名法界， 清淨之祕印。
法界生真言：


如法界自性， 而觀於自身，
或以真實言， 三轉而宣說，
當見住法體， 無垢如虛空，
真言印威力， 加持行人故。
為令彼堅固， 觀自執金剛，
結金剛智印， 止觀手相背，
地水火風輪， 左右互相持，
二空各旋轉， 合於慧掌中，
是名為法輪， 最勝吉祥印。
是人當不久， 同於救世者，
真言印威力， 成就者當見，
掌如寶輪轉， 而轉大法輪。
金剛薩埵言：


誦此真言已， 當住於等引，
諦觀我此身， 即是執金剛。
無量天魔眾， 諸有見之者，
如金剛薩埵， 勿生疑惑心。
次擐金剛甲， 當觀所被服，
遍體生焰光， 用是嚴身故，
諸魔為障者， 及餘惡心類，
覩之咸四散。 先作三補吒，
止觀二風輪， 糺持火輪上，
二空自相竝， 而在於掌中。
誦彼真言已， 當觀無垢字。
金剛甲冑明：


囉字色鮮白， 空點以嚴之，
如彼髻明珠， 置之於頂上。
設於百劫中， 所積眾罪垢，
由是悉除滅， 福慧皆圓滿。


真言同法界， 無量眾罪除，
不久當成就， 住於不退地。
一切觸穢處， 當加此字門，
赤色具威光， 焰鬘遍圍繞。
次為降伏魔， 制諸大障者，
當念大護者， 無能堪忍明。
印相如下明，


由纔憶念故， 諸尾曩夜迦，
惡形羅剎等， 彼一切馳散。
現前觀囉字， 具點廣嚴飾，
謂淨光焰鬘， 赫如朝日暉，
念聲真實義， 能除一切障，
解脫三毒垢， 諸法亦復然。
先自淨心地， 次淨道場地，
悉除眾過患， 其相如虛空，
如金剛所持， 此地亦如是。
瑜伽者諦觀， 五輪最深密，
最初於下位， 思惟彼風輪，
賀字所安住， 黑光焰流布。


次上安水輪， 其色猶雪乳，
嚩字所安住， 頗胝月電光。
即彼真言【甲】曰：


復於水輪上， 觀作金剛輪，
想置本初字， 四方遍黃色。


是輪如金剛， 名大因陀羅，
光焰淨金色， 普皆遍流出。
於彼中思惟， 導師諸佛子，
水中觀白蓮， 妙色金剛莖，
八葉具鬚蘂， 眾寶自莊嚴，
常出無量光， 百千眾蓮繞。
其上復觀想， 大覺師子座，
寶王以挍飾， 在大宮殿中，
寶柱皆行列， 遍有諸幢蓋，
珠鬘等交絡， 垂懸妙寶衣，
周布香華雲， 及與眾寶雲，
普雨雜華等， 繽紛以嚴地，
諧韻所愛聲， 而奏諸音樂。
宮中想淨妙， 賢瓶於閼伽，
寶樹王開敷， 照以摩尼燈。
三昧總持地， 自在之婇女，
佛波羅蜜等， 菩提妙嚴華，
方便作眾伎， 歌詠妙法音。
以我功德力， 如來加持力，
及以法界力， 普供養而住。


次明奉華印， 八度內相叉，
腕合風頭拄， 印如掬華勢。


次明燒香印， 六度內背竪，
二風頭側合， 空各附於風。


次明飲食印， 二地側相著，
水火風頭合， 空附於風下，
由如食器形， 腕合向前獻。


次明燈明印， 觀拳火輪竪，
空拄火下節， 運想無邊剎，
一一諸佛前， 光明為佛事。


次應長跪普通掌， 讚揚如來諸福智，
此已讚歎剎塵眾， 為求悉地發清音，
殷勤唄唱三至七。 次誦吉慶伽他句，
或五或七下至三， 警覺諸尊發歡喜。


次獻閼伽印， 止觀蓮華合，
風開附火節， 空各附於風，
先右後左膝， 展印至於額，
三奉於聖天。 心內有所求，
隨獻皆啟白， 當得無垢地，
離惱清涼定。


次執金剛杵， 抽擲振金鈴，
再加轉法輪， 諦想執金剛。
如於法界性， 當住菩提心，
次結方隅印， 用聖不動尊。
左轉成辟除， 右旋及上下，
備觸身支分， 結護悉堅牢。
真語母陀羅， 如下當分別。
既為嚴備訖， 當示根本契，
還加於五處， 七轉或再三，
散印頂上開， 半跏正身意，
或作相應坐， 隨方如教說。
正面住身前， 觀一圓明像，
清淨無瑕玷， 猶如滿月輪。
中有本尊形， 妙色超三界，
紗縠嚴身服， 寶冠紺髮垂，
寂然三摩地， 輝焰過眾電，
猶如淨鏡內， 幽邃現真容。
喜怒顯形色， 操持與願等，
正受相應身， 明了心無亂，
無相淨法體， 應願濟群生，
乳風作四印， 隨一作成就。
修行六月滿， 輕舉下神通，
安住如來鉤。 布字如下明，
火生障聖者， 無動尊真言如中卷明。


復造所餘諸福事， 讀誦經行宴坐等，
為令身心遍清淨， 哀愍救攝於自他，
心性如是離諸垢， 身隨所應以安坐，
分明諦觀初字門， 輪圍九重虛圓白，
次當結三昧耶印定慧虛心合掌，空建竪如幢，能滿福智聚，
所謂淨除三業道，


由此持一切， 真實無有異，
金剛掌虛中， 是則加持印，
一切法不生， 自性本寂故。
想念此真實， 阿字置其中，
次當轉阿字， 成大日牟尼，
無盡剎塵眾， 普現圓光內，
千界為增數， 流出光焰輪，
遍至眾生界， 隨性令開悟，
身語遍一切， 佛心亦復然。
閻浮淨金色， 為應世間故，
跏趺坐蓮上， 正受離諸毒，
身被綃縠衣， 自然髮髻冠，
字門轉成佛， 亦利諸眾生。
猶如大日尊， 瑜伽者觀察，
一身與二身， 同入於本體，
流出亦如是。 隨其所樂欲，
依前法而轉， 召用三部心，
風鉤再加請， 為令心喜故。
奉獻外香華，
次結塗香印， 觀掌向外竪，
止羽握右觀， 心想塗香雲，
清涼遍世界。

