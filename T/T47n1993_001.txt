大正新脩大藏經數位版, No. 1993 黃龍慧南禪師語錄

黃龍慧南禪師語錄


夢幻年光過耳順。 茆庵草座頗相宜。 日高一鉢和羅飯。
禪道是非都不知。


不知猶作不知解。 解在功成百鳥奔。 欲絕花箇中意。
江心明月嶺頭雲已上出普燈錄。


生緣有語人皆識。 水母何曾離得鰕。 但見日頭東畔上。
誰能更喫趙州茶。


我手佛手兼舉。 禪人直下薦取。 不動干戈道出。
當處超佛越祖。


我脚驢脚並行。 步步踏著無生。 會得雲收日卷。
方知此道縱橫。


至緣斷處伸驢脚。 驢脚伸時佛手開。 為報五湖參學者。
三關一一透將來已上。並出五燈會元。頌古聯珠云。廬山圓通旻古佛云。昔見廣辯首座。收南禪師親筆三關頌。諷誦無遺。近見諸方傳錄不全。又多訛舛。故茲注出。云云。頌。與會元所載全同。禪林類聚。以此四頌。為旻古佛之作。恐誤也。雲臥紀談。載此偈事。亦同會尤聯。珠之說。


虔上僧歸廬岳寺。 首言居士乞伽陀。 援毫示汝箇中意。
近日秋林落葉多出林間錄。


白髮滿頭如雪山。 尫羸無力出人間。 翻思有負公侯命。
旦夕彷徨益厚顏。


短序長書皆典雅。 五言七字更工夫。 若能言行長相顧。
萬古新昌君子儒。


日往月來如擲梭。 年顏不覺暗消磨。 勸君早踐菩提路。
世諦嘍囉不用多。


時人心地長蒿蕪。 受報因茲錯道塗。 舉世不論僧洎俗。
要須言行與相符。


久聞齋素好持經。 欽羨蓮花火裏生。 浮世勞勞皆夢幻。
叮嚀只此是前程。


僕者言歸不暫居。 聊成數偈答君書。 煙霞幸得為隣並。
從此相知德不孤已上。並出雲臥紀談。


洪井分飛早二年。 林間仕路兩相懸。 近聞北闕明君詔。
又領江西漕使權。 列郡望風皆草偃。
故人高枕得雲眠。 馬塵未卜趨何日。 預把音書作信傳。

