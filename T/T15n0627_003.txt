大正新脩大藏經數位版, No. 627 文殊支利普超三昧經

文殊師利普超三昧經卷下


度一切智慧， 超越眾罣礙；
解了群生類， 心行之根原。
以分別本末， 應時而說法；
普照世願說， 何因而欣笑？
眾生在十方， 一切處其前；
無數億姟眾， 一一而難問。
能仁之聖師！ 乃堪決其疑；
善哉願解說， 愍哀何故欣？
其過去諸佛！ 最勝所住立；
又當來世尊！ 猶如恒河沙。
分別知六趣， 慧度於無極；
所以現欣笑， 離垢願決疑。
光明超日月， 翳魔釋梵宮；
通徹諸鐵圍， 超照眾山頂。
安隱蒸黎元， 枯竭眾勤勞；
善說除諸垢， 何故熙欣笑？

