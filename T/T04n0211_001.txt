大正新脩大藏經數位版, No. 211 法句譬喻經

法句譬喻經卷第一


所行非常， 謂興衰法， 夫生輒死，
此滅為樂。 譬如陶家， 埏埴作器，
一切要壞， 人命亦然。


如河駛流， 往而不返， 人命如是，
逝者不還。


譬人操杖， 行牧食牛， 老死猶然，
亦養命去。 千百非一， 族姓男女，
貯聚財產， 無不衰喪。 生者日夜，
命自攻削， 壽之消盡， 如水。


常者皆盡， 高者必墮， 合會有離，
生者有死。


老則色衰， 所病自壞， 形敗腐朽，
命終其然。 是身何用？ 恒漏臭處，
為病所困， 有老死患。 嗜欲自恣，
非法是增， 不見聞變， 壽命無常。
非有子恃， 亦非父兄， 為死所迫，
無親可怙。


非空非海中， 非入山石間，
無有地方所， 脫之不受死。
是務是吾作， 當作令致是，
人為此躁擾， 履踐老死憂。
知此能自靜， 如是見生盡，
比丘厭魔兵， 從生死得度。


咄起何為寐？ 螉螺蜯蠹類，
隱蔽以不淨， 迷惑計為身。
焉有被斫瘡， 心如嬰病痛，
遘于眾厄難， 而反為用眠？
思而不放逸， 為仁學仁迹，
從是無有憂， 常念自滅意。
正見學務增， 是為世間明，
所生福千倍， 終不墮惡道。


學先斷母， 率君二臣， 廢諸營從，
是上道人。


學無朋類， 不得善友， 寧獨守善，
不與愚偕。 樂戒學行， 奚用伴為？
獨善無憂， 如空野象。


學而多聞， 持戒不失， 兩世見譽，
所願者得； 學而寡聞， 持戒不完，
兩世受痛， 喪其本願。 夫學有二，
常親多聞， 安諦解義， 雖困不耶。


多聞能持故， 奉法為垣牆，
精進難踰毀， 從是戒慧成。
多聞令志明， 已明智慧增，
智則博解義， 見義行法安。
多聞能除憂， 能以定為歡，
善說甘露法， 自致得泥洹。
聞為知法律， 解疑亦見正，
從聞捨非法， 行到不死處。


若多少有聞， 自大以憍人，
是如盲執燭， 照彼不自明。


事日為明故， 事父為恩故，
事君以力故， 聞故事道人。
人為命事毉， 欲勝依豪強，
法在智慧處， 福行世世明。
察友在為務， 別伴在急時，
觀妻在房樂， 欲知智在說。
為能師見道， 解疑令學明，
亦與清淨本， 能奉持法藏。
聞能今世利， 妻子昆弟友，
亦致後世福， 積聞成聖智。
能攝為解義， 解則戒不穿，
受法猗法者， 從是疾得安。
是能散憂恚， 亦除不祥衰，
欲得安隱吉， 當事多聞者。


斫瘡無過憂， 射箭無過愚，
是壯莫能拔， 唯從多聞除。
盲者從得眼， 闇者從得燭，
示導世間人， 如目將無目。
是故可捨癡， 離慢豪富樂，
務學事聞者， 是名積聚德。


信能渡淵， 攝為船師， 精進除苦，
慧到彼岸。 士有信行， 為聖所譽，
樂無為者， 一切縛解。 信乃得道，
法致滅度， 從聞得智， 所到有明。
信之與戒， 慧意能行， 健夫度慧，
從是脫淵。


信財戒財， 慚愧亦財， 聞財施財，
慧為七財。 從信守戒， 常淨觀法，
慧而履行， 奉教不忘。 生有此財，
不問男女， 終已不貧， 賢者識真。


比丘立戒， 守攝諸根， 食知自節，
寤意令應。 以戒降心， 守意正定，
內學止觀， 無忘正智。 明哲守戒，
內思正智， 行道如應， 自淨除苦。


夫人得善利， 乃來自歸佛，
是故當晝夜， 常念佛法眾。
己知自覺意， 是為佛弟子，
常當晝夜念， 佛與法及眾。
念身念非常， 念戒布施德，
空不願無想， 晝夜當念是。


為仁不殺， 常能攝身， 是處不死，
所適無患。 不殺為仁， 慎言守心，
是處不死， 所適無患。 垂拱無為，
不害眾生， 無所嬈惱， 是應梵天。
常以慈哀， 淨如佛教， 知足知止，
是度生死。


履仁行慈， 博愛濟眾， 有十一譽，
福常隨身。 臥安覺安， 不見惡夢，
天護仁愛， 不毒不兵， 水火不喪，
所在得利， 死昇梵天， 是為十一。


若人壽百歲， 勤事天下神，
象馬用祭祀， 不如行一慈。


惡言罵詈， 憍陵蔑人， 興起是行，
疾怨茲生。 遜言順辭， 尊敬於人，
棄結忍惡， 疾怨自滅。 夫士之生，
斧在口中， 所以斬身， 由其惡言。


心為法本， 心尊心使， 中心念惡，
即言即行， 罪苦自追， 車轢於轍。
心為法本， 心尊心使， 中心念善，
即言即行， 福樂自追， 如影隨形。


造喜後喜， 行善兩喜， 彼喜惟歡，
見福心安。 今歡後歡， 為善兩歡，
厥為自祐， 受福悅豫。


造憂後憂， 行惡兩憂， 彼憂唯懼，
見罪心懅。 今悔後悔， 為惡兩悔，
厥為自殃， 受罪熱惱。


以真為偽， 以偽為真， 是為邪計，
不得真利。 知真為真， 見偽為偽，
是為正計， 必得真利。 世皆有死，
三界無安， 諸天雖樂， 福盡亦喪。
觀諸世間， 無生不終， 欲離生死，
當行道真。


蓋屋不密， 天雨則漏， 意不惟行，
婬泆為穿。 蓋屋善密， 雨則不漏，
攝意惟行， 婬匿不生。


鄙夫染人， 如近臭物， 漸迷習非，
不覺成惡。 賢夫染人， 如附香熏，
進智習善， 行成芳潔。


比丘謹慎戒， 放逸多憂，
變諍小致大， 積惡入火焚。
守戒福致喜， 犯戒有懼心，
能斷三界漏， 此乃近涅槃。


若前放逸， 後能自禁， 是照世間，
念定其宜。 過失為惡， 追覆以善，
是照世間， 念善其宜。 少壯捨家，
盛修佛教， 是照世間， 如月雲消。
人前為惡， 後止不犯， 是照世間，
如月雲消。


有身不久， 皆當歸土， 形壞神去，
寄住何貪？ 心豫造處， 往來無端，
念多邪僻， 自為招患。 是意自造，
非父母為， 可勉向正， 為福勿廻。
藏六如龜， 防意如城， 慧與魔戰，
勝則無患。


孰能擇地， 捨鑑取天， 誰說法句，
如擇善華。 學者擇地， 捨鑑取天，
善說法句， 能採德華。 知世坏喻，
幻法忽有， 斷魔華敷， 不現死生。
見身如沫， 幻法自然， 斷魔華敷，
不現死生。

