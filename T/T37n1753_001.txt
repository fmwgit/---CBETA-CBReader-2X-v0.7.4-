大正新脩大藏經數位版, No. 1753 觀無量壽佛經疏

觀經玄義分卷第一


道俗時眾等， 各發無上心，
生死甚難厭， 佛法復難欣，
共發金剛志， 橫超斷四流，
願入彌陀界， 歸依合掌禮。
世尊我一心， 歸命盡十方，
法性真如海， 報化等諸佛。
一一菩薩身， 眷屬等無量，
莊嚴及變化， 十地三賢海。
時劫滿未滿， 智行圓未圓，
正使盡未盡， 習氣亡未亡，
功用無功用， 證智未證智，
妙覺及等覺， 正受金剛心，
相應一念後， 果德涅槃者，
我等咸歸命， 三佛菩提尊。
無礙神通力， 冥加願攝受，
我等咸歸命， 三乘等賢聖。
學佛大悲心， 長時無退者，
請願遙加備， 念念見諸佛。
我等愚癡身， 曠劫來流轉，
今逢釋迦佛， 末法之遺跡，
彌陀本誓願， 極樂之要門，
定散等迴向， 速證無生身。
我依菩薩藏， 頓教一乘海，
說偈歸三寶， 與佛心相應。
十方恒沙佛， 六通照知我，
今乘二尊教， 廣開淨土門。
願以此功德， 平等施一切，
同發菩提心， 往生安樂國。

