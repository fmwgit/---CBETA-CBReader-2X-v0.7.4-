大正新脩大藏經數位版, No. 2123 諸經要集

諸經要集卷第十三


受胎之微形 世世常增長
薄德少福人 眾苦所逼迫


雖欲藏在空 善處大海中
假使入諸山 而欲自翳形
欲求不死地 未曾可獲定
是故精進學 無身乃為寧


供養於父母 及家之尊長
柔和恭遜辭 離麁言兩舌
調伏慳悋心 常修真實語
彼三十三天 見行此法者
咸各作是言 當來生此天


福業如果熟 不以神祀得
人乘持戒車 後得至天上
定知如燈滅 得至於無為
一切由行得 求天何所為


兇者心不仁 強弱相傷殘
殺生當過生 結積累劫怨
受罪短命死 驚怛遭暴患
吾用畏是故 慈心伏魔官


盜者不與取 劫竊人財寶
亡者無多少 忿恚愁毒惱
死受六畜形 償其宿債負
吾用畏是故 棄國施財寶


婬為不淨行 迷惑失正道
形消魂魄驚 傷命而早夭
受罪頑癡荒 死復墮惡道
故吾妻子施 建志樂山藪


欺者有四過 讒佞傷賢良
受身癡聾盲 謇吃口臭腥
顛狂不能信 死墮拔舌囹
吾修四淨口 自致八音聲


醉者為不孝 怨禍從內生
迷惑清高士 亂德敗淑貞
故吾不飲酒 慈心濟群民
淨慧度八難 自致覺道圓


吾念世無常 人生要當老
盛去日衰羸 形枯而白首
憂勞百病生 坐起愁痛惱
吾用畏是故 棄國行求道


念人衰老時 百病同時生
水消而火起 刀風解其形
骨體筋脈離 大命要當傾
吾用畏是故 求道願不生


惟念老病死 三界之大患
福盡而命終 棄之於黃泉
身爛還歸土 魂魄隨因緣
吾用畏是故 學道求泥洹


心境相乘 業結牽纏 七識起發
八識成因 三界受報 六趣遷延
隨處起業 觸處拘連 五陰勞倦
九惱邅迍 自非慈聖 何慧爽神
含情普洽 機悟玄津 舒則利物
卷則收恩

