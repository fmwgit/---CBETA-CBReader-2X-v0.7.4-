大正新脩大藏經數位版, No. 316 佛說大乘菩薩藏正法經

佛說大乘菩薩藏正法經卷第二十五


勇猛精進悉無礙， 常得尊高無與等，
於菩薩藏正法中， 稱為任持大智者。
思惟無上正法義， 得不思議智慧門，
復於正法求出離， 當獲如來親授記。
勇猛修習大勝慧， 坐菩提樹正思惟，
令諸魔怖悉退伏， 由持智慧精進力。
普現一切戒清淨， 世間事業盡能習，
復能利樂諸有情， 具足精進無損減。


若人聞是正法已， 令諸魔眾悉遠離，
而於一切佛法中， 決定信解除疑惑。
若或薄福諸有情， 於此正法不能聽，
為彼有情薄福故， 聞亦不能生信解。
或有具足福力者， 聽聞受持生信解，
於此正法少聽聞， 能遣一切諸魔事。
如是薄福諸有情， 於此正法不生信，
以不信故墮惡趣， 猶如生盲無所見。
若有具足福力者， 於此正法深信解，
以深信故生善趣， 速疾猶若酥投水。
一類少福諸有情， 聞法展轉生煩惱，
彼人長夜受苦惱， 為愚癡故不解脫，
於佛菩提悉棄捨， 速疾墮落惡趣中。

