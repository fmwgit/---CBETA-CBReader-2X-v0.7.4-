大正新脩大藏經數位版, No. 357 如來莊嚴智慧光明入一切佛境界經

如來莊嚴智慧光明入一切佛境界經卷上


我依佛力生， 本願今成就，
願人王來坐， 奉戴兩足尊。
我此身唯寶， 華淨眾所樂，
寶成由佛力， 願尊滿我願，
坐師子華藏， 嚴世界及我，
說法多眾聞， 逮得師子座。
我身千光明， 照無量世界，
願尊坐我上， 生我歡喜心。
於此說法處， 已坐八億佛，
願尊今速坐， 攝受利益我。


佛說無生滅， 彼釋何等相？
何法不生滅？ 願說喻相應。
菩薩為智慧， 承諸佛神力，
無量世界來， 願說勝妙法。


如來常不生， 諸法亦復然，
世間無實法， 愚癡妄取相。
無漏善法中， 無如及如來，
依彼善法力， 現世如鏡像。

