大正新脩大藏經數位版, No. 915 受菩提心戒儀

受菩提心戒儀一卷


弟子某甲等， 稽首歸命禮，
遍虛空法界， 十方諸如來。
瑜伽總持教， 諸大菩薩眾，
及禮菩提心， 能滿福智聚，
令得無上覺， 是故稽首禮。


弟子某甲等， 十方一切剎，
所有諸供養， 花鬘燈塗香，
飲食幢旛蓋， 誠心我奉獻。
諸佛大菩薩， 及諸賢聖等，
我今至心禮。


弟子某甲等， 今對一切佛，
諸大菩薩眾。 自從過去世，
無始流轉中， 乃至於今日，
愚迷真如性， 起虛妄分別，
貪瞋癡不善， 三業諸煩惱，
及以隨煩惱， 違犯他勝罪，
及餘罪愆等， 毀謗佛法僧，
侵奪三寶物， 廣作無間罪，
無量無邊劫， 不可憶知數，
自作教他作， 見聞及隨喜。
復依勝義諦， 真實微妙理，
聖慧眼觀察， 前後中三際，
彼皆無所得， 自心造分別，
虛妄不實故， 以為慧方便，
平等如虛空。 我悉皆懺悔，
誓不敢覆藏， 從今懺已後，
永斷不復作， 乃至成正覺，
終更不違犯。 唯願十方佛，
一切菩薩眾， 哀愍加護我，
令我罪障滅， 是故至心禮。


弟子某甲等， 從今日以往，
歸依諸如來， 五智三身佛；
歸依金剛乘， 自性真如法；
歸依不退轉， 大悲菩薩僧。
歸依三寶竟， 終不更歸依，
自利邪見道， 我今至心禮。


弟子某甲等， 一切佛菩薩，
從今日以往， 乃至成正覺，
誓發菩提心。


有情無邊誓願度， 福智無邊誓願集，
佛法無邊誓願學， 如來無邊誓願事，
無上菩提誓願成。


今所發覺心， 遠離諸性相，
蘊界及處等， 能取所取執。
諸法悉無我， 平等如虛空，
自心本不生， 空性圓寂故。
如諸佛菩薩， 發大菩提心，
我今如是發， 是故至心禮。


眾生無邊誓願度， 福智無邊誓願集，
法門無邊誓願學， 如來無邊誓願事，
無上菩提誓願成。

