大正新脩大藏經數位版, No. 125 增壹阿含經

增壹阿含經卷第十八


王當知貧人， 有信好布施，
見沙門婆羅， 及諸可施者，
能復起迎逆， 而教於正見，
施時極歡喜， 所求不逆人。
彼人是良友， 終不為惡行，
恒喜行正見， 常念求善法。
大王如彼人， 死時有所適，
必生兜術天， 先闇而後明。
如人極為富， 不信好喜恚，
慳貪心怯弱， 邪見而不改。
見沙門梵志， 及諸乞求者，
恒喜呵罵詈， 邪見言無有。
見施起瞋恚， 不令有施人，
彼人行極弊， 造諸惡元本。
如是彼人者， 臨欲命終時，
當生地獄中， 先明而後闇。
如有貧賤人， 無信好瞋恚，
造諸不善行， 邪見不信正。
設見沙門士， 及諸可事者，
而取輕毀之， 慳貪無有信。
施時而不喜， 見他施亦然，
彼人所造行， 所適無安處。
如此彼之人， 必當取命終，
當生地獄中， 先闇而後闇。
如人極有財， 有信好布施，
正見不他念， 恒喜求善法。
設見諸道士， 及諸可施者，
起恭迎敬之， 而學於正見。
與時極和悅， 常念於平均，
惠施無悋惜， 不逆於人心。
彼人受命決， 不造諸非法，
當知彼之人， 臨欲命終時，
必生好善處， 先明而後明。


咄此老病死， 壞人極盛色，
初時甚悅意， 今為死使逼。
雖當壽百歲， 皆當歸於死，
無免此患苦， 盡當歸此道。
如內身所有， 為死之所驅，
外諸四大者， 悉趣於本無。
是故求無死， 唯有涅槃耳，
彼無死無生， 都無此諸行。


諸佛出於人， 父名曰真淨，
母名極清妙， 豪族剎利種。
死徑為極困， 都不觀尊卑，
諸佛尚不免， 況復餘凡俗。


祠祀火為上， 詩書頌為尊，
人中王為貴， 眾流海為首。
眾星月為上， 光明日為先，
八方上下中， 世界之所載。
天及世人民， 如來最為尊，
其欲求福祿， 當供養三佛。


一切行無常， 生者當有死，
不生不復滅， 此滅最第一。

