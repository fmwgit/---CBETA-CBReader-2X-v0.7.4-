大正新脩大藏經數位版, No. 721 正法念處經

正法念處經卷第四十七


欲則非財物， 以不資益故，
戒信財中勝， 畢竟得涅槃。
此欲非財物， 令入有曠野，
若令解脫欲， 乃是真財物。
若不救惡處， 若樂不寂靜，
彼唯大癡故， 非財而名財。
如是得言物， 所示欲非物，
若離非物欲， 得彼真財物。
若說寂靜道， 彼示道第一，
彼何者勝道？ 智慧者能到。
若有不近欲， 若不為愛誑，
彼行善道處， 不近於欲火。
欲常不可足， 欲亦非寂靜，
共愛而和合， 如火得薪焰。
天人若龍等， 不知足則失，
為地獄火燒， 彼失乃是失。


極惡復甚惡， 大力不可忍，
癡心造此業， 如是墮地獄。
一切業由心， 因緣在有中，
為癡所壞故， 皆流轉受苦。
種種大力苦， 遍惱不可耐，
業縛在世間， 而不生厭倦。
天退人中生， 人死入地獄，
出彼生畜生， 出畜生生鬼。
如是業輪中， 世間業風吹，
流轉於世間， 癡故不覺知。

