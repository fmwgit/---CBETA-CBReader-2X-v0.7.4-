大正新脩大藏經數位版, No. 243 大樂金剛不空真實三麼耶經

大樂金剛不空真實三麼耶經


菩薩勝慧者， 乃至盡生死，
恒作眾生利， 而不趣涅槃。
般若及方便， 智度所加持，
諸法及諸有， 一切皆清淨。
欲等調世間， 令得淨除故，
有頂及惡趣， 調伏盡諸有。
如蓮體本淨， 不為垢所染，
諸欲性亦然， 不染利群生，
大欲得清淨， 大安樂富饒，
三界得自在， 能作堅固利。


善哉，善哉！大薩埵！ 善哉，善哉！大安樂！
善哉，善哉！摩訶衍！ 善哉，善哉！大智慧！
善能演說此法教， 金剛修多羅加持，
持此最勝教王者， 一切諸魔不能壞，
得佛菩薩最勝位， 於諸悉地得不久。
一切如來及菩薩， 共作如是勝說已，
為令持者速成就， 皆大歡喜信受行。

