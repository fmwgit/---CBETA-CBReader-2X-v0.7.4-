大正新脩大藏經數位版, No. 2006 人天眼目

人天眼目卷之二


我手何似佛手。 翻覆誰辨好醜。 若是師子之兒。
野干謾為開口。


我脚何似驢脚。 隱顯千差萬錯。 豁開金剛眼睛。
看取目前善惡。


人人有箇生緣處。 認著依然還失路。 長空雲破月華明。
東西南北從君去。


長江雲散水滔滔。 忽爾狂風浪便高。 不識漁家玄妙意。
却於浪裏颭風濤。


南海波斯入大唐。 有人別寶便商量。 或時遇賤或時貴。
日到西峯影漸長。


我手何似佛手。 爐鞴鉗鎚掃帚。 曾烹紫磨金身。
光射七星牛斗。


我脚何似驢脚。 白刃紅旗閃爍。 坐斷百戰場中。
妙用六韜三略。


人人有箇生緣。 視聽俯仰折旋。 頂戴寰中日月。
懷藏閫外威權。


我手何似佛手。 隨分拈花折柳。 忽然撞著頭蛇。
未免遭他一口。


我脚何似驢脚。 趙州石橋略彴。 忽然築起皮毬。
崩倒三山五嶽。


人人有箇生緣。 蹲身無地鑽研。 若也眼皮迸綻。
累他桶底踢穿。


我手何似佛手。 不用思前算後。 世間多少癡人。
只是隨人背走。


我脚何似驢脚。 擬議遭他毒藥。 又見白衣拜相。
從前更無官爵。


人人有箇生緣。 桑梓人物駢闐。 借問東隣西舍。
西天十萬八千。


函蓋乾坤事皎然。 何須特地起狼烟。 遒人舞鐸東君至。
不令花枝在處妍。


截斷眾流為更論。 河沙諸佛敢形言。 星移斗轉乾坤黑。
稍有絲毫實不存。


隨波逐浪任高低。 放去收來理事齊。 一等垂慈輕末學。
柰緣潦倒帶塵泥。


雲門顧鑑笑嘻嘻。 擬議遭他顧鑑咦。 任是張良多智巧。
到頭終是也難施。


老新開端的別。 解道銀盌裏盛雪。 九十六箇應自知。
不知却問天邊月。 提婆宗提婆宗。 赤旛之下起清風。


要平不平。 大巧若拙。 或指或掌。 倚天照雪。 大冶兮磨礲不下。
良工兮拂拭未歇。 別別珊瑚枝枝撐著月。


雞寒上機。 鴨寒下水。 時節不相饒。 古今常顯理。
寒松十里吼清風。 流水一溪聲未已。


佛正法眼。 迦葉親聞。 祖禰不了。 殃及兒孫。


迢迢空劫不能拘。 佛眼何曾識得渠。 妙體本來無位次。
正因那得有規模。 太虛寥廓塵埃淨。
智鑒圓明物象殊。 從此華山千古秀。 任他潘閬倒騎驢。


吾佛法藏。 撈摝眾生。 百千三昧。 彈指圓成。


十方通攝了無遺。 三際全超在此時。 聖號凡名同一舌。
劣形殊相謾多岐。 家家門外長安道。
處處窟中師子兒。 打破淨瓶無一事。 杜鵑啼在落花枝。


理貫全收。 萬派同流。 毘盧華藏。 物物頭頭。


真理何曾立一塵。 呼為正位早疎親。 烏雞半夜鳴何處。
枯木花開劫外春。 信手垂慈常利物。
擬心執著已乖真。 君看鶴樹泥洹日。 曾舉雙趺示眾人。


事貫萬有。 纖塵不漏。 萬象森羅。 全機無咎。


轉處孤危萬事休。 隨緣得旨復何求。 群生造化乘斯力。
一道靈光觸處周。 即事即空無剩法。
全心全佛有來繇。 填溝塞壑無人會。
可笑騎牛更覓牛。


理事縱橫。 照用齊行。 這邊那邊。 日午三更。


塵塵實際本和融。 舉體全該事理同。 應物行權無定法。
隨緣立理絕羅籠。 竿頭有路通車馬。
棒下無生觸祖翁。 出沒縱橫全體用。 夕陽西去水流東。


屈曲垂慈。 棒喝齊施。 覆藏密旨。 少室靈枝。


不裝珍御示初機。 出世權披弊垢衣。 細路曲盤連夜過。
故鄉迢遞幾時歸。 垂絲千尺鉤還曲。
利物多方語帶悲。 休論長安風物好。 得便宜是落便宜。


妙叶真機。 境物如如。 是凡是聖。 無欠無餘。


擡搦繇來作者知。 箇中一字兩頭垂。 同生同死何時曉。
雙放雙收舉世疑。 照膽蟾光沈碧漢。
拍天滄海浸須彌。 聞韶忘味有餘樂。 方識詩人句外奇。


金鍼雙鎖。 全心印可。 有句無句。 千花萬朵。


突出全機理事玄。 東村王老夜燒錢。 等閑得路明如日。
舉步回頭直似弦。 玄要並行無別語。
機緣纔兆不堪傳。 從來大道無拘束。 信手拈來百事全。


平懷常實。 事圓理畢。 露柱燈籠。 無得無失。


更無回互本圓成。 覿面無私一體平。 水上東山行不住。
火中木馬夜嘶鳴。 人間但見浮雲白。
天外常看列岫橫。若為平常心是道。 擬心已在銕圍城。


我手佛手。 十八十九。 雲散月圓。 癡人夜走。


我脚驢脚。 放過一著。 龐公笊籬。 清平木杓。


人人生緣。 北律南禪。 道吾舞笏。 華亭撐船。


我手佛手。 誰人不有。 直下分明。 何須狂走。


我脚驢脚。 高低踏著。 雨過苔青。 雲開日爍。


問爾生緣。 處處不疑。 直語心無病。 誰論是與非。


橫按鏌鎁烜赫光。 八方全敵謾茫茫。 龍蛇並隱肌鱗脫。
雷雨全施計略荒。 佛祖點為涓滴響。
江山結抹並芬芳。 回途索莫郊坰遠。 失舶波斯落楚鄉。


乾坤并萬象。 地獄及天堂。 物物皆真現。 頭頭總不傷。


堆山積嶽來。 一一盡塵埃。 更擬論玄妙。 氷消瓦解摧。


辨口利詞問。 高低總不虧。 還如應病藥。 診候在臨時。


雲門抽顧。 自有來由。 一點不來。 休休休休。


雲門關棙子。 消息少人知。 有時一撥動。 大地眼。


康氏圓形滯不明。 魔深虛喪擊寒氷。 鳳羽展時超碧漢。
晉鋒八博擬何憑。 是機是對對機迷。
闢機機遠遠機棲。 夕日日中誰有掛。
因底底事隔情迷。


喪時光藤林荒。 圖人意滯肌尫。 咄咄咄力韋希。
禪子訝中眉垂。 上不見天下不見地。
塞却咽喉何處出氣。 笑我者多哂我者少。


楖橫擔宇宙寬。 得盤桓處且盤桓。 水流東朝西。
雲起南巒下北巒。 生銕鄆針挑蜀錦。
古松瓊葉落珠盤。 折旋未擬經殘雨。 沒足泥塗過欝單。

