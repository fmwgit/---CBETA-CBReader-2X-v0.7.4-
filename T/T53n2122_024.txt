大正新脩大藏經數位版, No. 2122 法苑珠林

法苑珠林卷第二十四


聽者端心如渴飲 一心入於語義中
聞法踊躍心悲喜 如是之人可為說


雖誦千章 句義不正 不如一要
聞可滅意 雖誦千言 不義何益
不如一義 聞行可度 雖多誦經
不解何益 解一法句 行可得道


三千大千界 珍寶滿其中
以此用布施 所得功德少
若說一偈法 功德為甚多
三界諸樂具 盡持施一人
不如一偈施 功德為最勝
此功德勝彼 能離諸苦惱
若河沙世界 珍寶滿其中
以施諸如來 不如一法施
施寶福雖多 不及一法施
一偈福尚勝 況多難思議


先自修行法 然後教餘人
乃可作是言 汝隨我所行
身自行不善 安能令彼善
自不得寂滅 何能令人寂


若以華塗香 衣食及湯藥
以此供諸佛 不名為真供
如來坐道場 所得微妙法
若人能修學 是真供養佛


愚戇作惡 不能自解 殃追自焚
罪成熾然 愚不望處 不謂適苦
臨墮厄地 乃知不善


王猷外釐 神道內綏 皇覺正法
斯極宗師 敬承玄教 崇德振輝
師弟說授 芳葉秀滋 四諦感悟
三達熙怡 啟境金牒 開訓神機
空有齊 玄門洞微 遣于無遣
至道非彌

