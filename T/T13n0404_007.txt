大正新脩大藏經數位版, No. 404 大集大虛空藏菩薩所問經

大集大虛空藏菩薩所問經卷第七


持德顯德百福滿， 摧魔念慧具修行；
善說法要大沙門， 能摧十方有漏行。
殊勝修持吉祥滿， 降伏怖畏離塵惛；
能度人、天置涅槃， 十力盡漏心無相。
以微妙音演說法， 不失不謬三垢除；
人、天無比三界尊， 隨順世間能與樂。
念慧修持悉圓滿， 十力最勝壞魔軍；
由是能開甘露門， 無有塵累善調御。
遊行不動出於眾， 十力調伏利人、天；
妙慧如空無所依， 法界不動安如地。
聲光能壞諸塵暗， 是故妙讚離垢尊；
慧光照曜滿吉祥， 光顯牟尼蔽魔眾。
隨化人、天在三有， 示定、示亂離攀緣；
世間無礙悉如空， 故佛調伏人、天眾。
三千大海量可悉， 十方虛空猶可步；
一切有情心可知， 如來功德難思測。

