大正新脩大藏經數位版, No. 2123 諸經要集

諸經要集卷第七


婬人曳踵行 恚者歛指步
愚者足地 斯跡天人尊


以為欲可使 放意不能安
習近於非法 將何以為賢
常在三惡道 宛轉如車輪
若世時有佛 而已不得聞
女人最為惡 難與為因緣
恩愛一縛著 牽人入罪門
女人有何好 但是諸不淨
何不諦計是 為此發狂荒
其內甚臭穢 外為嚴飾容
加又含毒螫 劇如蛇與龍
亦如魚食鉤 飛蛾入燈火
專心投色欲 不惟後受禍


戒為甘露道 放逸為死徑
不貪則不死 失道為自喪


熱無過婬 毒無過怒 苦無過身
樂無過滅


所生枝不絕 但用食貪欲
養怨益丘 愚人富汲汲
雖獄有鎖鍱 慧人不謂牢
愚見妻子飾 深著愛其牢
慧說愛為獄 深固難得出
是故當斷棄 不親欲能安


天上諸天子 為是卿子乎
為在諸龍中 龍神之子耶
時佛自解言 非是諸天子
亦非為卿子 復非諸龍子
生死諸因緣 無常譬如幻
一切不久立 譬若如過客


無明蔽慧眼 數數生死中
往來多所作 更互為父子
貪著世間樂 不知有勝事
怨數為知識 知識數為怨
是故我方便 莫生憎愛心
若起憎愛心 不能通達法


雖誦千言 不行何益 不如一聞
勤修得益 雖誦千言 句義不正
不如一要 聞可滅意 雖誦千言
不義何益 不如一義 聞行得度
雖誦千言 不敬何益 不如一行
欣樂奉修 雖誦千言 我心不滅
不如一句 捨憍放逸 雖誦千言
求名逾著 不如一說 棄執離著
雖誦千言 不欲除罪 不如一文
去離生死 雖誦千言 色情逾固
不如一解 心境忘懷 雖誦千言
不求出世 不如一悟 絕離三界
雖誦千言 不存悲智 不如一聽
自他兩利 人壽百歲 慳貪逾盛
不如一日 割捨財色 人壽百歲
樂不持戒 不如一日 淨心守戒
人壽百歲 多忿不忍 不如一日
含喜不瞋 人壽百歲 怠惰不勤
不如一日 策勵身心 人壽百歲
情欣放逸 不如一日 歸心空寂
人壽百歲 昏暗識心 不如一日
洞悟無明 人壽百歲 拙御身心
不如一日 巧便運致 人壽百歲
常懷怯弱 不如一日 勇猛慧力
人壽百歲 不起善願 不如一日
發行四弘 人壽百歲 不生一智
不如一日 慧性聰利


士夫生世間 斧在口中生
還自斬其身 斯由其惡言
應毀便稱譽 應譽而更毀
其罪口中生 死則墮惡道


建志誡心愚 高慕欣明儔
相與立弘誓 捨俗慕閑丘
蕭散人物外 晃朗免綢繆
寂寂求屆真 亹亹勵心柔
警策修三業 激切澄四流
興心願弘誓 救溺運慈舟
嘉期歸妙覺 善會涅槃修
存心八正道 立志三祇休

