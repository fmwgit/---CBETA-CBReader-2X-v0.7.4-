大正新脩大藏經數位版, No. 999 佛說守護大千國土經

佛說守護大千國土經卷下


貪欲瞋恚癡， 是世間三毒，
諸佛皆遠離， 實語毒消除。
貪欲瞋恚癡， 是世間三毒，
達摩皆遠離， 實語毒消除。
貪欲瞋恚癡， 是世間三毒，
僧伽皆遠離， 實語毒消除。
地為諸毒父， 地為諸毒母，
是以誠實言， 令毒悉消滅。
所有種種毒， 咸令却歸地，
我等并眷屬， 日夜常安樂。


諸佛威神力， 降伏諸魔怨；
正法威神力， 破滅於非法；
僧伽威神力， 降伏諸外道。
亦如天帝釋， 破壞阿修羅，
如彼阿修羅， 能障於滿月。
亦如杲日輪， 能竭於海水，
如火燒眾木， 如水滅諸火，
如風除雲曀。 譬如金剛寶，
能破惡堅貞， 諸天住誠實，
地居亦如是。 佛法并僧伽，
以是真實住。


毘盧遮那大日主， 阿閦如來及寶生，
無量壽佛勝成就， 皆號金剛持明王。
觀自在等八菩薩， 恒為眾生作依護，
彼恭敬者離執魅， 解脫水火及刀杖。
若有忽遭王難苦， 是人臨欲損其形，
憶念觀音自在名， 彼刀杖尋段段壞。
若逢怨賊執刀杖， 刀杖段壞墮於地，
是人究竟無所傷， 一切宿業皆消滅。


我等一心歸命禮， 三世一切諸如來，
歸命牟尼真實言， 歸命不退菩薩眾。
恒以智慧方便力， 安住眾生實際中，
我等一切諸有情， 所作事業悉成就。


佛面猶如淨滿月， 亦如千日放光明，
諸天及人阿修羅， 如是世間無與等。
不可思議最勝智， 藥叉羅剎悉調伏，
名為解脫持明王， 守護大千諸國土。
無量無邊功德海， 流出清淨總持門，
利樂一切諸眾生， 令得最上勝悉地。
稽首丈夫無所畏， 稽首調御天人師，
不可思議大法王， 是故我今歸命禮。

