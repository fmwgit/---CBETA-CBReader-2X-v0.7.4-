大正新脩大藏經數位版, No. 278 大方廣佛華嚴經

大方廣佛華嚴經卷第三十五


世界欲壞時， 於彼虛空中，
眾生福報力， 自然出四聲。
於彼四禪中， 寂樂離眾苦，
眾生聞是已， 厭離欲界身。
十力亦如是， 自然出四聲，
充滿於法界， 無處而不聞。
眾生因緣力， 佛應四種聲，
其有聞音者， 永度生死海。
譬如因山谷， 出生呼聲響，
從外一切音， 響聲隨應對。
種種因緣起， 聞者亦不同，
響不作是念， 我出種種音。
如來聲如是， 出生無量音，
隨應受化者， 一切無不聞。
皆悉令歡喜， 調伏諸眾生，
音聲亦無念， 我出種種音。
譬如天妙音， 於彼虛空中，
自然而演出， 覺悟諸天子。
諸天子聞此， 正法妙音聲，
修習不放逸， 厭離於五欲。
十力亦如是， 出生微妙聲，
法雲音充滿， 一切諸世界。
令眾生覺悟， 彼音無生滅，
若有得聞者， 皆悉證菩提。
如自在天王， 寶女名善口，
於一音聲中， 出生百千聲。
復於一一音， 出生百千聲，
諸天若聞者， 一切皆悅樂。
十力亦如是， 於彼一音中，
隨應一時演， 眾生數等音。
眾生聞音已， 除滅諸煩惱，
音聲不作念， 我能有所滅。
譬如大梵王， 出清淨梵音，
一切梵天眾， 無有不聞者。
一一梵音聲， 令梵眾歡喜，
遍滿梵天眾， 音聲不出外。
功德大梵王， 安處如來座，
演出一妙音， 充滿諸法界。
隨應受化者， 一切無不聞，
聲不出眾外， 以無信心故。
譬如諸水性， 皆悉同一味，
清淨離垢濁， 具足八功德。
所因地不同， 眾器各別異，
隨彼因緣故， 水味有差別。
佛子應當知， 一切智音聲，
如來微妙音， 悉同解脫味。
眾生所造行， 若干差別故，
善逝隨應化， 所聞各不同。
譬如阿耨達， 自在大龍王，
興雲覆世間， 普雨潤大地，
長養諸叢林， 百穀藥草等，
彼所降雨水， 不從身心出。
如來亦如是， 初興大法雲，
普覆諸法界， 雨大甘露法。
令眾增善根， 除滅煩惱熱，
而彼甘露法， 不從身心出。
譬如大龍王， 名曰摩那斯，
七日起重雲， 凝停不降雨。
普令一切眾， 究竟諸事業，
漸降微細澤， 然後乃大雨。
十力興法雲， 普覆諸法界，
雨大甘露法， 饒益諸群生。
隨應受化者， 為彼說深法，
聞者不恐怖， 究竟成菩提。
譬如大龍王， 名曰大莊嚴，
先布密重雲， 然後降大雨。
或十二十日， 乃至百千日，
雨水等一味， 眾生故不同。
究竟至如來， 大辯之彼岸，
或說十法門， 乃至百千門。
或說八萬四， 乃至無量行，
如來不生念， 我分別法界。
譬如海龍王， 名曰娑伽羅，
先興密重雲， 彌覆四天下。
普雨一切處， 各各悉不同，
龍王心平等， 亦無有憎愛。
最勝亦如是， 無上法龍王，
興起大悲雲， 普覆於一切。
為道場菩薩， 雨大甘露法，
隨其所應化， 如來心平等。


欲知如來心， 應解最勝智，
如來智無量， 最勝心亦然。
十方諸世界， 一切眾生類，
皆悉依虛空， 虛空無所依。
一切法界中， 眾生種種樂，
方便巧智術， 依最勝智起。
一切諸智慧， 悉依善逝智，
如來最勝智， 寂然無所依。
聲聞緣覺乘， 解脫智慧果，
悉從法界起， 法界無增減。
最勝智如是， 能起一切智，
學智無學智， 了達有無智。
善逝無上智， 出生一切智，
非生非不生， 皆悉無增減。
譬如大海水， 澤潤一切地，
眾生善方便， 求水無不得。
大海地無念， 我與眾生水，
大海無增減， 方便求悉得。
十方諸世界， 一切群生類，
善逝智慧海， 皆悉能潤澤。
各各勤方便， 修習諸法門，
一切修行者， 疾得智慧光。
如娑伽龍王， 有四妙寶珠，
密置深寶藏， 眾生無能見。
端嚴而方正， 常住於大海，
因此四摩尼， 生出一切寶。
最勝四種智， 無量不可稱，
出生一切眾， 無量諸智慧。
安住大乘藏， 無量德莊嚴，
除受記菩薩， 一切莫能見。
譬如大海中， 有四摩尼寶，
光焰甚猛熱， 能消大海水。
若無此四寶， 天地悉漂沒，
大海無增減， 四域皆安住。
如來四種智， 無量不可稱，
能止諸菩薩， 不善根波浪。
一切三世間， 欲色無色界，
離我及我所， 安住於虛空。
善逝智亦然， 一切智根本，
聲聞學無學， 及諸緣覺智。
菩薩普饒益， 無量甚深智，
悉依如來智， 如來智無依。
如彼雪山頂， 有大藥王樹，
名不從根生， 非不從根生。
由此藥王樹， 生長因緣故，
悉生閻浮提， 一切諸樹林。
彼樹根生時， 一切樹根生，
莖枝葉華實， 一切亦如是。
清淨甚深智， 如來性中生，
依因如來智， 出生修行智。
一切菩薩行， 無量諸功德，
如來智樹王， 平等心地生。
譬如劫盡時， 猛盛大火災，
設人投乾草， 猶可燒不盡。
善逝清淨智， 無量無有邊，
悉能分別知， 三世眾生類。
又知一切劫， 一切諸佛剎，
如是無量法， 如來悉了知。
譬如劫盡時， 風災名壞散，
能壞諸大地， 金剛及須彌。
剎外有風起， 名曰障散壞，
若無此風者， 十方悉磨滅。
十力亦如是， 智慧風無量，
皆悉能散滅， 菩薩諸煩惱。
如來方便智， 攝取諸菩薩，
過聲聞緣覺， 安住如來地。
譬如微塵內， 有一大經卷，
三千世界等， 無益眾生類。
爾時有一人， 出興於世間，
破塵出經卷， 饒益一切世。
如來智如是， 眾生悉具有，
顛倒妄想覆， 眾生不知見。
如來教眾生， 修習八聖道，
除滅一切障， 究竟成菩提。


離垢淨境界， 無量不可稱，
殊勝願力故， 一切無有量。
譬如心境界， 無量無有邊，
一切諸十力， 境界亦如是。
譬如大龍王， 不離於本處，
以心願力故， 其雨無有量。
雨水無從來， 亦無有去處，
龍王願力故， 隨心雨無量。
一切十方剎， 十力亦如是，
本無所從來， 去亦無所至。
無量諸境界， 悉從心緣起，
一切諸法界， 皆入一毛道。
譬如大海水， 無量無有邊，
眾生及珍寶， 大地亦無量。
海水常湛然， 皆悉同一味，
隨眾生受用， 其味各不同。
最勝亦如是， 智慧海無量，
三寶最勝故， 是故寶無量，
聲聞學無學， 辟支佛無量，
具修無上道， 故說地無量。


譬如如無盡， 無生亦無滅，
亦無有方處， 求之不可見。
如來亦如是， 境界不可量，
遠離於三世， 其性悉如如。
譬如諸法界， 非界非不界，
非有亦非無， 非量非無量。
功德持如是， 所行不可量，
非有亦非無， 其身本無故。
如鳥飛虛空， 經由百千年，
行處未行處， 皆悉不可量。
若人百千劫， 演說如來行，
已說及未說， 皆悉不可量。
譬如金翅鳥， 安住於虛空，
觀察龍王宮， 撮取其男女。
十力亦如是， 安住如來行，
善根純熟者， 令出煩惱海。
譬如淨日月， 周行於虛空，
安樂一切眾， 不念我能爾。
如來亦如是， 遊行諸法界，
度脫一切眾， 不念我能度。


菩提非二法， 遠離於二邊，
除滅一切惡， 平等覺諸法。
了達一切法， 皆悉如虛空，
非我非無我， 等覺一切法。
譬如諸大海， 一切眾生類，
色像悉顯現， 故說一切印。
十方世界中， 一切眾生類，
無上菩提海， 無法而不現。
譬如虛空性， 世界成壞時，
若成若未成， 虛空無增減。
最勝亦如是， 無上菩提道，
若覺若未覺， 一性亦無性。
譬如無量劫， 念念化諸佛，
若化若不化， 皆悉等無異。
設一切眾生， 一時成正覺，
若成若未成， 菩提無增減。
最勝有三昧， 名曰為善覺，
道場成菩提， 逮得此三昧。
普放無量光， 一切眾生等，
除滅一切闇， 開悟諸群生。
三世一切劫， 佛剎及諸法，
諸根心心法， 一切虛妄法。
於一佛身中， 此法皆悉現，
是故說菩提， 無量無有邊。


如來轉法輪， 三世無不至，
所轉無所轉， 求之不可得。
譬如諸文字， 說之不可盡，
十力亦如是， 轉法輪無盡。
譬如章文字， 悉入一切數，
所入無所入， 法輪亦如是。
普入一切音， 所入無所入，
彼亦無自性， 能令一切喜。
出過一切數， 究竟成菩提，
欲說真實義， 是故入三昧。
以彼三昧力， 出生妙音聲，
悉與眾生等， 而轉正法輪。
又復悉於彼， 一一諸音聲，
出生無量音， 眾生語言法。
大自在無念， 我出彼眾音，
隨其受化者， 一切無不聞。
譬如諸文字， 不內亦不外，
無漏不可盡， 亦復無積聚。
十力亦如是， 轉清淨法輪，
無漏不可盡， 諸佛大神力。

