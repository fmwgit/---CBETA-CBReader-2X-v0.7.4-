大正新脩大藏經數位版, No. 874 金剛頂一切如來真實攝大乘現證大教王經

金剛頂一切如來真實攝大乘現證大教王經卷下


稽首薄伽梵、 大毘盧遮那！
能為自在王！ 演說金剛界，
羯磨諸儀則， 印契及真言，
供養諸如來！ 次結羯磨印：
於心而修習， 諦觀心月輪，
而有羯磨杵， 應結金剛拳，
等引而兩分。 右羽金剛拳，
以握力之端、 左拳安於臍，
右羽垂觸地、 左拳如前相，
右羽為施願、 二羽仰相叉，
進力竪相背， 彈指橫其端、
左拳復安臍， 右羽施無畏。
是五如來契。


次當結羯磨， 四波羅蜜契：
各如本佛印， 而誦於真言。


次結十六尊！ 羯磨契之儀：
右拳安腰側， 右羽搊擲杵、
二拳交抱胸， 進力鉤以招、
二拳如射法、 當心作彈指；
進力如寶形、 於心旋日輪、
右肘拄左拳、 二拳口仰散；
左蓮右開勢、 左手想持華，
右手如把劍、 覆拳進力拄，
於臍而平轉、 並至口仰散，
先從禪智舒； 旋舞心兩頰，
金剛掌於頂、 二拳被甲冑、
進力檀慧互、 二拳而相合。
十六大士印， 內、外八供養，
并及於四護！ 印相今當說：
二拳各腰側， 向左小低頭、
二拳以繫鬘， 從額頂後散，
二拳側相合， 從臍至口散，
二拳如舞儀， 旋轉掌於頂。
以金剛掌儀、 燒香等四印、
以降三世印、 鉤索等四攝。
並拳向下散、 仰散如捧獻、
禪智竪如針、 開掌塗於胸。
進屈如鉤形、 進力曲相捻、
二度便相鉤、 合腕微搖動。


右心左按地， 繞輪壇四面，
各一稱真言， 安立賢劫位。


賢劫千如來！ 十六大名稱：
先畫彌勒尊！ 次明不空見！
一切滅惡趣！ 離一切憂暗！
香象、勇猛尊！ 虛空藏、智幢！
無量光、月光！ 賢護、光網尊！
次畫金剛藏！ 無盡慧、辯積！
普賢大光明， 及餘上首尊！
最初置阿字， 
或書十六名， 金剛智種子，
聖天之儀軌， 依教而安立；
地居空行天， 巧智善安布，
諸尊悉地相， 次第應當明。


爾時薄伽梵、 大毘盧遮那！
能為自在王！ 演說金剛界，
三昧之儀軌。 次結三昧耶：
於舌觀金剛， 先合金剛掌，
便成金剛縛。 忍願如劍形，
進力附於背、 忍願竪如針、
及屈如寶形、 移屈如蓮葉、
面合於掌中， 檀慧禪智合。
是為五佛印。


次結三昧耶， 四波羅蜜契：
各如佛之契， 別別誦真言。


次結十六尊、 八供養、四攝！
三昧耶印契： 忍願竪如針，
小大鬪而竪， 次以金剛縛，
進力屈如鉤、 因鉤便交竪、
不解縛彈指； 大竪次反屈、
不改大與次， 舒六而旋轉，
前二亦不改， 中縛下四幢、
不易前印相， 反開散於口；
由縛禪智竪， 進力屈如蓮、
由縛竪忍願， 屈上節如劍、
忍願從入縛， 四竪五竪交、
由縛進力蓮， 禪智開偃附；
六度叉而覆， 大各捻小甲、
進力針當心、 進力檀慧開，
小竪進力鉤、 縛大捻小根，
進力拄其背。 縛偃竪禪智、
此印展當額、 從臍口仰散、
旋舞掌於頂； 由縛而下散、
從縛仰開獻， 由縛禪智針、
解縛摩於胸。 由縛進力鉤、
禪入智虎口、 上四交如環、
禪智入掌搖。 四印而一縛，
別別誦真言。


敬禮毘盧尊！ 能為自在王！
演說供養部， 供養諸如來！
次結供養契： 應結金剛縛，
印相從心起。 初結遍照尊！
羯磨之印儀。


次結散華契： 觀察於十方，
言我今勸請， 諸佛轉法輪。
復應作是念： 今此贍部洲，
及於十方界， 人天意生華，
水陸所有華， 皆持獻十方，
一切大薩埵！ 部中諸眷屬！
契明密諸天， 我為普供養，
一切諸如來！ 而作事業故。


又結燒香契， 而作是思惟：
人天本體香， 和合變易香，
如來羯磨故， 我今皆奉獻。


次結燈契已， 而作是思惟：
人天本體生， 及差別光明，
為作事業故， 我今皆奉獻。


三昧耶寶契， 應作如是念：
此界及餘界， 寶山諸寶類，
地中及海中， 彼皆為供養，
如來羯磨故， 我今皆奉獻。
當誦此密語。


次結嬉戲契， 應作是思惟：
人天之所有， 種種諸戲弄，
玩笑妓樂具， 皆為供養佛，
而作事業故， 我今當奉獻。
縛大捻小根， 進力拄其背。


薩埵三昧耶， 應作是思惟：
如是劫樹等， 能與種種衣，
嚴身資具者， 彼皆為供養，
而作事業故， 我今當奉獻，
誦此祕密言。


羯磨三昧耶， 而作是思惟：
於虛空藏中， 所有諸如來！
我為承事故， 想一一佛前，
而皆有己身， 以親近侍奉，
當誦此密語，


達磨三昧耶， 而作是思惟：
我今即此身， 與諸菩薩等，
觀得法實性， 平等無有異，
既作無有異， 而誦此密言。


寶幢三昧耶： 應觀生死中，
一切眾生類， 苦惱之所纏，
深生哀愍故， 我今為救護，
并護菩提心。 未度者令度；
未安者令安， 皆令得涅槃，
及雨種種寶， 所求令滿足。
作是思惟已， 而誦此密言。


次結香身契， 三昧耶塗香，
而作是思惟： 願一切眾生，
三業諸不善， 願悉皆遠離，
一切諸善法， 願悉皆成就。
而誦此密言。


結羯磨觸地， 復應作是念：
願一切眾生， 慈心無惱害，
遠離諸怖畏， 相視心歡喜，
諸相好莊嚴， 成甚深法藏。
當誦此真言。


鬪勝精進契， 三昧耶甲冑，
而作是思惟： 願一切眾生，
行菩薩行者， 被堅固甲冑。


結三摩地契， 華方佛羯磨，
應作是思惟： 願一切眾生，
調伏於煩惱、 隨煩惱冤讎，
獲甚深禪定。 而誦此密語。


次結遍照尊， 羯磨勝契已，
而作是思惟： 願一切眾生，
成就五種明， 世間出世間，
智慧普成就， 而得真實見，
除煩惱障智， 辯才無畏等，
佛法嚴其心。 而誦此密語。


勝上三摩地， 印契次應結：
二羽外相叉， 禪智令相捻，
仰安於懷中。 應作是思惟：
證法真實性， 空無相無作，
諸法悉如是。 觀已誦密言。


次應合指爪， 而作是思惟：
二羽金剛縛， 進力禪智口。
我今出語言， 願一切眾生，
悉皆令得聞。 誦此祕密言。


如是廣作佛事已， 次應諦心為念誦，
眾會眷屬自圍繞， 住於圓寂大鏡智。
當結金剛三昧耶， 而誦金剛百字明，
次誦金剛薩埵明， 三遍五遍或七遍。


次應捧珠鬘， 誦真言七遍。
復以加持句， 如法而加持，
端坐如儀則， 應以金剛語，
一千或一百， 隨意而念誦。


二羽捧珠鬘， 本真言七遍，
捧至頂及心， 千轉以加持。


既加持珠已， 住等引而誦，
不極動舌端， 脣齒二俱合，
成就諸密教， 金剛語離聲，
循身觀相好， 四時不令間，
百千是為限。 又復應過是，
神通及福智， 見世同薩埵。
念誦分限畢， 捧珠發大願，
結三摩地契， 入法界三昧。
行者出三昧， 即結根本印，
念本明七遍。 復結八供養，
以妙音讚歎， 獻閼伽香水。
以降三世印， 左旋而解界。
次結三昧拳， 一誦而掣開。
次結羯磨拳， 三誦三開手。
從彼彼出生， 所有一切印，
於彼彼當解， 由此真言心。


次結奉送印： 二羽金剛縛，
忍願如蓮葉， 指端安時華，
誦已而上擲， 為奉送聖眾。


次當結寶印： 二羽金剛縛，
進力如寶形， 禪智亦復然，
印相從心起， 安於灌頂處，
分手如繫鬘。 次結甲冑印：


次結被甲已， 齊掌而三拍：
令聖眾歡喜， 以此心真言，
解縛得歡喜， 獲得金剛體。


奉送聖眾已， 當結加持契：
誦明加四處、 灌頂、被甲冑、
又為拍印儀、 如前禮四佛！
懺悔并發願， 然後依閑靜。
嚴飾以香華， 住於三摩地，
讀誦大乘典， 隨意任經行。

