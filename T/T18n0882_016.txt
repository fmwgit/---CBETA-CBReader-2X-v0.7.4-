大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第十六


小指大指二相結， 二金剛手上復下，
此名羯磨三昧印， 善作一切勝羯磨。


二羽堅作金剛縛， 次當展舒二頭指，
復屈頭節二相並， 此為大士頂輪印，
相合又作金剛縛， 竪二頭指內中指，
此名光聚頂輪印， 即光聚佛勝三昧。
二羽應結金剛印， 小指大指二相合，
復以大指入縛中， 此名最上大明印，
最上大明所成故， 次結諸印善施作，
頭指安心如二門， 此即名為縛心印。
即此無名指入中， 諸指如應當善轉，
依彼金剛寶法儀， 轉已還於口中住，
即此復作仰起相， 次第旋轉住於心，
如是名為四華印， 此即蓮華最上明。
即此復從於頂起， 於身旋轉勝輪印，
此名金剛巧業印， 金剛羯磨善成就，
薩埵金剛堅固作， 小指相合如金剛，
此名一切佛心印。 是印能成一切事。
小指大指二相結， 左手中指如叉相，
此即三叉中一叉。 如是金剛印所攝，
金剛最上大明印， 此印即是金剛叉，
所有諸印次第宣， 摩邪金剛等施作。


二羽堅作金剛縛， 左手金剛而逼附，
此即名為金剛拳， 一切金剛部中用。
二羽當作金剛相， 依法安布諸標幟，
一切金剛諸部中， 是印速疾能鉤召。
以二頭指背展舒， 復二大指執向下，
唵字印相頂間安， 布金剛相亦如是。


復次舒二吉祥手， 二手相背亦復然，
又以半臂作拳相， 後復旋轉口邊住。


左手大指善安置， 又作繫鬘依法用，
右手復如施財相， 頭指作拳為劍印。


左手如執穆娑羅， 舒臂成印亦復然，
右手如現熾盛光， 作金剛拳後振動。


作高舉面利牙相， 執仗復如擊害勢，
屈臂成印亦如應， 左右手作侵奪相。


分別壇中諸印契， 左手皆如執金剛，
所有諸印次第宣， 如是羯磨善成就。
所有大士諸印契， 皆於自身作成就，
由彼觀想自身故， 即得最上印成就。
大士頂輪印大護， 光聚大印施成就，
降三世印一切作， 一切鉤召從心出。


諸佛印得眾悉地， 金剛最上明最勝，
而彼金剛叉大印， 即能善施諸成就。
摩邪金剛善成就， 金剛鈴能遍警悟，
彼執杖相善寂靜， 金剛器仗金剛破，
最勝熾焰調諸惡， 勝善光明摧一切，
勝杖擊害亦復然， 彼怖畏眼作諸怖，
調伏殺害極最勝， 勝鬘善作眾羯磨，
敬愛所欲皆能成， 最勝一切善摧伏，
穆娑羅能破諸惡， 彼鉢吒相能善繫，
最勝熾焰調諸惡， 藥叉執持諸惡者，
利牙吞噉於一切， 金剛哥羅破諸惡，
作諸障難善障者， 侵奪一切侵奪者。


我今次第當演說， 最勝金剛曼拏羅，
其相四方與四門， 如次抨其外壇界，
依法安布中宮位， 東向為門法亦然。
彼中次第依法儀， 如應安置於佛像，
分列降三世尊等， 此四大士佛周匝，
曼拏羅前當依法， 普遍畫彼金剛印。
復次於彼諸左右， 依法悉畫本部印，
金剛舜拏等魔主， 應為四門守護者，
怖與吉祥并辯才， 訥誐等四居內隅，
外隅應當依法儀， 遍畫如前賢聖印。
又復於外曼拏羅， 依法應畫天等相，
其壇次第諸法儀， 悉如廣大儀軌說。


三昧忿怒指安頂， 堅固作縛住於心，
面眉還復口門散， 後復二羽置於頂，
左手金剛頭指縛， 作三叉相而逼附，
此印成結依法儀， 得自最上明成就。
一切金剛諸部中， 皆左金剛頭指攝，
我今說彼結印儀， 諸三昧法如儀軌，
諸頭指逼如輪相， 金剛鈴印亦復然，
唵字印相此還同， 師子耳攝器仗印。


熾焰印攝亦如是， 金剛光印攝還同，
杖拳印攝即如前， 最後印於口邊轉。


彼波那印及鬘印， 金剛禁伏等鉤相，
彼最勝印頂處安， 此四魔主護門者。


次當屈臂如輪相， 二手背轉依法儀，
解脫印相熾焰光， 擊害印於口邊住。


二指內入安口門， 逼附還為打擊勢，
纏臂成印亦如應， 作險惡相侵奪印。

