大正新脩大藏經數位版, No. 1565 順中論

順中論義入大般若波羅蜜經初品法門卷下


不滅亦不生， 不斷亦不常，
不一不異義， 不來亦不去。


如來說法時， 依二諦而說，
謂一是世諦， 二第一義諦。
若不知此理， 二諦兩種實，
彼於佛深法， 則不知實諦。


若人不知此， 二諦之義者，
彼於佛深法， 則不知真實。


二種法皆無， 戲論不戲論，
不分別不異， 此義是諦相。


無始寂不生， 本來自性滅，
而轉法輪時， 世尊開顯法。


不寂靜不得， 不斷亦不常，
不滅亦不生， 如是名涅槃。


於不生體中， 則無滅可得，
不滅則不生， 皆不可成就。


一切體中空， 何者終不終？
終者是何終？ 非終非何終？


何人不取生， 彼人無物滅，
彼不著有無， 不取世界物。


若取有著常， 無則墮斷見，
是故黠慧者， 不依止有無。


若人見於有， 或見無是癡，
彼不知修行， 寂靜安隱處。


或自體他體， 或體或無體，
如是見不見， 佛法第一義。


若法本性有， 此可得言無，
若言本性異， 此義不可得。
以本性無故， 變異不可得，
若本性有者， 可得言變異。


若有自體者， 非無而亦常，
先有後時無， 則成就斷見。


法有因有滅， 彼可見如芽；
滅中無滅者， 是故無滅因。


體無自體故， 是則無有法，
此因緣此生， 此義不如是。


一法名無體， 以無和合故；
若一無體者， 是則無和合。


異異因緣外， 更無有法生，
不異因緣外， 則無法可得。
異異更無異， 不異異亦無，
如其異無者， 異更不可得。


已去則不去， 未去亦不去，
離已去不去， 現去則非去。


有為無來處， 念念不住故，
又亦無去處， 如是故無住。


離色之因緣， 色則不可得，
亦復不離色， 而見色因緣。
離色之因緣， 色自成就色，
物不得因緣， 不得無因緣。


眼則不見色， 識則不知法，
此第一隱密， 世間不能知。


何人自於自， 不曾能自見；
若不能見自， 云何能見他？


非自亦非他， 非二非無因，
一切法如是， 是故皆不生。

