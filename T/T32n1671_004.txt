大正新脩大藏經數位版, No. 1671 福蓋正行所集經

福蓋正行所集經卷第四


汝雖如大龍， 尚為貪所染，
於讚毀二種， 則為彼所動。
身若有眾瘡， 飛蠅則隨逐，
循環三有中， 如蟲居糞壤。


如來出世間， 慧日破諸暗，
況我微劣智， 何由得悟解？
設於多劫中， 復以百千舌，
稱讚佛功德， 少分不能盡。
佛為天中僊， 知眾生諸行，
於四威儀中， 唯利樂含識。


大悲無上尊， 專修利他行，
不求世名聞， 及增長財利。
初降生王宮， 於四方瞻視，
現微笑思惟， 皆為度群有。


牟尼尊大僊， 善說諸法要，
離過無希望， 聞者皆蒙益。
諸天及世人， 咸供養恭敬，
歸命十力尊， 唯願見攝受。


諸佛出世樂， 演說正法樂，
眾僧和合樂， 令修諸善行。
若佛不興世， 三界何有樂？
由佛出現故， 我等獲安樂。


慧為最勝眼， 癡為極重暗，
病必由其冤， 死稱第一怖。
當意樂正法， 以慧善修作，
是故命終時， 決定離險難。

