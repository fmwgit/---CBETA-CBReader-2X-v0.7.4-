大正新脩大藏經數位版, No. 1675 讚法界頌

讚法界頌


歸命十方佛， 法身及報化，
願共諸眾生， 速成法界性。
輪迴三惡道， 法界理凝然，
本來常清淨， 諸相不能遷；
寂靜如虛空， 處處悉周遍，
體皆離彼此， 非深復非淺。
乳未轉變時， 酥醍醐不見，
煩惱未伏除， 法界無由顯；
如酥處乳中， 酥本妙光瑩，
法界煩惱覆， 圓滿體清淨。
如燈被障礙， 非能照餘物，
無明恒覆心， 法界非明了；
如燈離障礙， 處處物能照，
煩惱破壞時， 真如恒顯現。
初中及最後， 二障不能擾，
如淨瑠璃珠， 恒時光照曜；
光明物所障， 被障明非見，
法界煩惱覆， 真如理難顯。
圓寂體光潔， 輪迴不能染，
勤求趣法界， 輪迴非能揜。
如米糠纏裹， 穀體米非無，
煩惱覆真如， 真如煩惱有；
如穀去其糠， 米體自然見，
若離煩惱糠， 法界理方顯。
妄執有世間， 芭蕉終無實，
法界非世間， 亦非虛妄見。
如人飲甘露， 熱惱悉皆除，
若證法界性， 煩惱熱皆棄。
滅除煩惱焰， 法界甘露現，
一切有情中， 高下皆平等。
體實果不生， 執種果非有，
智慧出生時， 有為非法界。
法界本無處， 究竟方可證，
清淨恒光潔， 日月皆瑩淨。
法界無垢染， 如龍夜雨塵，
況似羅睺面， 光明恒燦然。
譬如火浣布， 處火能離染，
垢去布猶存， 光明轉瑩淨。
貪愛令心染， 虛妄有輪迴，
亦如火浣布， 真空妄非有。
三毒生死本， 智慧火能燒，
法界體常有， 朗然恒照曜。
煩惱染稱垢， 世尊恒所宣，
垢滅真如顯， 如汲地中泉。
法界體無垢， 根隨能覆藏，
若除煩惱盡， 瑩淨叵難量。
法界本無我， 二形及女男，
體無虛妄執， 何處更思惟？
法界離憎愛， 根塵境本無，
虛妄執為因， 差別從此生。
真空非苦惱， 貪愛苦惱因，
耽染由妄想， 三界乃輪迴。
懷孕在於腹， 嬰子未言見，
二障覆真如， 法界不能證。
種種生疑慮， 見慢及恚癡，
妄計有真實， 真實計非有。
兔角體非有， 妄執令真實，
法界離妄執， 妄執真非有。
如色必破壞， 微塵猶可知，
法界非破壞， 三時不能得。
有生還有滅， 榮辱亦皆隨，
法界非生滅， 云何言所知？
兔角本非有， 三世猶可思，
真空非兔角， 思慮不能知。
真空稱善逝， 色相悉皆亡，
應化隨緣有， 修因離執非。
圓通如日月， 水現影皆同，
色聲雙泯絕， 差別云何有？
三世可尋思， 生緣時決定，
若悟己身法， 己身云何有？
如水居熱際， 處熱覺悟非，
寒際理亦然， 圓通皆如是。
心恒煩惱覆， 迷惑不能了，
若離煩惱纏， 覺悟而非有。
如眼觀諸色， 離障能照曜，
真空理亦然， 照曜離生滅。
耳識聞於聲， 離妄及分別，
法界性亦然， 分別妄非有。
鼻能嗅諸香， 妄執性非有，
色相二俱亡， 真空亦如是。
舌根自性空， 味界恒遠離，
識空體亦然， 法界理如是。
身根自性淨， 冷煖觸非有，
法界理亦然， 觸處常遠離。
意緣法稱最， 自性恒遠離，
諸法性本空， 圓通理如是。
見聞及覺知， 相應法亦空，
了絕諸妄想， 見聞理亦非。
根塵起妄執， 清淨體源無，
迷執有根塵， 根塵理非有。
世間並出世， 空性本無差，
我法由迷起， 遍計自輪迴。
法界理清淨， 貪瞋癡本無，
迷悟從心起， 三毒法假名。
迷執自纏縛， 了達假名智，
菩提非近遠， 三世理非有。
煩惱籠迷執， 世尊經所宣，
智生惑染滅， 妄執勿相纏。
去來執最勝， 體空猶可思，
菩提非妄執， 正證亦知非。
水乳同一處， 鵝飲乳非雜，
生空煩惱離， 二障亦非雜。
妄執我非無， 了達本非有，
涅盤清淨理， 二我俱非立。
三檀齊修施， 尸羅離過非，
忍因端正果， 精進勇懃依，
靜慮令心止， 般若用無疑，
願兼方便力， 安住勝菩提。
菩提難妄執， 真空生滅無，
了達空本性， 二相亦非有。
乳糖離甘蔗， 離蔗糖非有，
三乘趣菩提， 離種體非有。
守護稻穀種， 芽莖必得生，
守護菩提種， 菩提從此起。
譬如於黑月， 光明未能見，
有情煩惱纏， 真如未明顯。
月初光雖有， 漸漸而增長，
初地證菩提， 菩提未圓滿。
十五月圓滿， 處處光皎潔，
解脫顯法身， 法身理無缺。
染污意相應， 纏縛俱生滅，
解脫一切障， 三世悟非有。
初大僧祇滿， 三檀普遍修，
斷除分別障， 歡喜智難儔。
三業悞兼犯， 防非重及輕，
尸羅圓滿戒， 離垢獨標名。
二障恒時染， 俱空慧刃除，
發光能照曜， 破滅漸無餘。
遠離根隨染， 漸增焰慧威，
菩提稱最勝， 燒照轉光輝。
真俗稱二智， 相應互起違，
合令無所礙， 難勝事恒時。
十二緣生智， 巡環理趣全，
甚深稱最勝， 般若現於前。
世俗二乘行， 久修道已明，
相無功用滿， 最後稱遠行。
智用無分別， 恒時任運成，
眾魔降退散， 不動獨彰名。
善慧名無礙， 十方演法希，
身雲甘露雨， 應物最堪依。
眾德猶如水， 虛空喻似身，
重麁皆蔽塞， 大法智稱雲。
審諦輪迴事， 孰能免業牽？
要知無苦惱， 淨土勿相纏。
歸命佛真子， 位登智慧雲，
細微皆斷盡， 超苦離諸塵。
灌頂諸光照， 根塵普遍身，
金剛寂大定， 眾苦勿相親。
大寶花王座， 俱胝眾妙成，
莊嚴皆普遍， 功德實難思。
十力兼無畏， 三身四智圓，
六通恒自在， 應物化機緣。
照曜如圓月， 恒時焰熾燃，
十方無不遍， 燦爛轉光鮮。
永絕緣生染， 恒時處涅盤，
菩提稱最勝， 化益物情歡。
智用深如海， 隨機現應身，
水清來月影， 處處度迷津。
況似頗胝寶， 隨緣現影同，
物情根有感， 周普事無窮。
餓鬼恒飢渴， 不能見水泉，
眾生無少信， 宿業自縈纏。
化現身諸相， 光明皆燦然，
佛雖恒在世， 不覩宿無緣。
曉了塵沙界， 根隨染久無，
二空殊勝智， 妙用化童愚。
清淨絕諸垢， 自他受用身，
恒居色究竟， 利益五乘人。
救護眾生苦， 俱胝壽命長，
二嚴無有盡， 功德叵難量。
佛演一乘法， 隨機悟淺深，
蓮花無垢染， 玉本絕瑕侵。
少分而稱讚， 廣宣理趣玄，
願將諸功德， 普利施人天。

