大正新脩大藏經數位版, No. 1739 新華嚴經論

新華嚴經論卷第二十一


法身理智無體性， 平等清淨無造作，
方便以願力莊嚴， 神通變化行充滿，
法無自性從緣生， 緣生不失無作性。
設興迴向大願雲， 周遍無邊一切行，
不離緣體性無生， 智如影響充法界。
智體如願如普賢， 迴向大願皆無實，
雖復無實不廢緣， 雖復從緣性無作。
菩薩所興諸行雲， 智無來去如影現，
假使教化諸群生， 猶如化人度幻眾。


了知毛孔大小性， 十方國土無表裏，
智境含容十方剎， 剎土體相本皆幻。
智身體淨相無礙， 毛孔微塵亦復然，
國土因心虛妄生， 無妄智境恒相納。
眾生心淨無表裏， 乃了自身毛亦然，
心無分別自他情， 一切塵毛含佛剎。
是故如來說迴向， 廣興願行融自他，
願他得樂與己同， 心淨佛國恒相入。
以廣大願興大智， 同體智悲充法界，
無功理智起身雲， 隨類現形聲亦爾。
能以自他同體智， 眾生身中現佛國，
以眾生智轉法輪， 眾生心迷不知覺。
以眾生智是佛智， 佛智本是眾生智，
迷者佛智作眾生， 悟者眾生是佛智。
如是了達體同別， 堪與眾生作依止。

