大正新脩大藏經數位版, No. 320 父子合集經

父子合集經卷第四


往昔牟尼大聖王， 誓求無上大菩提，
修羅雖興廣供養， 不及發心所得福。
如來聖德超三界， 於天人中無等倫，
旃檀香積若須彌， 堪受如斯大供養。
上妙塗香極清淨， 其量深廣如巨海，
人中師子出世間， 堪受如斯大供養。
或散種種上妙花， 積聚高若輪圍頂，
如來聖德妙難思， 堪受如斯大供養。
以大海水為膏油， 蘇彌山量為其炷，
然燈奉施大導師， 堪受如斯大供養。
或以無數妙花鬘， 奉上如來及塔廟，
佛具廣大勝威德， 堪受如斯大供養。
設於無量俱胝劫， 持以萬億妙寶蓋，
如來善化於父王， 堪受如斯大供養。
於不思議俱胝劫， 以寶幢滿十方界，
如來成就大慈門， 堪受如斯大供養。
復於無量俱胝劫， 以河沙數妙繒幡，
牟尼利樂諸眾生， 堪受如斯大供養。
如來善說諸法要， 眾生咸悉能聽受，
辯才無礙法中王， 言辭善巧無相似。
假使殑伽沙世界， 其中所有諸眾生，
皆為十力天人師， 同出世間成佛道，
如是無數河沙佛， 各各化出無量首，
一一首現百千口， 復於口有百千舌，
於彼殑伽沙劫中， 稱讚如來功德海，
壽量智慧及發心， 不能了知一少分。


聖主釋師子， 具勇猛精進，
憐愍於世間， 現不思議事。
彼牟尼世尊， 過去已曾作，
八十俱胝佛， 成熟諸有情，
常以大悲心， 嚴淨佛國土，
淺識不能知， 種種善方便。
不捨初發心， 隨機而應現，
亦於未來世， 復現無量身。
或現為釋梵， 或示作魔王，
遍法界有情， 莫能知少分。
或現王宮生， 成道轉法輪，
乃至入涅盤， 顯現佛功德。
或隨其種類， 現作女人相，
不染世間法， 如蓮性本淨。
或涕淚悲泣， 或歌舞嬉戲，
或乘空往來， 皆為作佛事。
怖者令安隱， 慢者令柔順，
為利彼眾生， 現種種調伏。
癡者令離癡， 愚者示明智，
為利彼眾生， 作權巧方便。
狂者得正念， 跛者得安行，
為利彼眾生， 現諸神變事。
是故我稽首， 不思議精進，
普化諸有情， 皆令入佛道。


稽首歸依無上士， 一切世間無與等，
能超生老病死因， 解脫輪迴諸苦厄。
願我速成就佛身， 具足妙相三十二，
八十種好遍莊嚴， 如那羅延堅固力。
願我如佛真金色， 圓光丈六常照明，
行住坐臥威儀中， 攝化有情令出離。
願我堅持諸禁戒， 住勝最上三摩地，
以方便智利群生， 皆使得成菩提道。
願我此身永除斷， 為他乘馭瞋恚心，
如佛具足大慈悲， 獲得十八不共法。
了知諸法從緣起， 如幼如夢如谷響，
悉同牟尼大導師， 於人天中廣開示。


歸依無上天人師， 現此希有難思事，
放斯光明非無因， 憐愍我等為演說。
迦樓羅王興供養， 寶幔彌覆於空中，
世間昔未曾見聞， 願兩足尊說斯義。
今此眾會諸人天， 合掌欣悅懷希望，
願聞為彼迦樓王， 演暢未來解脫果。
佛為最上天人尊， 能赴群生之所欲，
唯願如來為宣說， 令彼大眾除疑怖。
眾會若得離疑怖， 則能發生歡喜心，
若聞如來授記言， 當具奉行諸佛教。
唯冀大慈垂護念， 除疑增長諸善根，
各各合掌願欲聞， 迦樓羅王得佛道。


善哉馬勝善諮問， 放光現笑之所因，
吾今當說應諦聽， 令汝除疑生喜悅。
迦樓羅眾興福行， 誓求無上大菩提，
當成無畏十力尊， 獲斯勝報名為佛。
由彼淨心供養故， 定招相好所莊嚴，
十八不共法難思， 脫那羅延所乘馭。
由是堅持於淨戒， 安住清淨三摩地，
修習勝慧六神通， 嚴淨一切諸佛剎。
由彼淨心供養我， 後身脫此傍生報，
畢竟不歷惡趣生， 常受人天勝福樂。
過彼殑伽沙劫數， 供養承事諸如來，
善能調伏諸根門， 然後皆當得作佛。
同稱彌盧幢如來， 十號具足剎嚴淨，
其劫名為自然生， 其土無彼三惡趣。
其中所有諸眾生， 容儀挺特無殘缺，
彼佛壽命極長遠， 八萬四千俱胝歲。
如是次第得成佛， 國土壽量悉同等，
各各化度諸眾生， 八十那庾俱胝數。
皆令捨除憍慢習， 盡袪纏蓋獲清涼，
安住無生解脫門， 遠塵離垢心清淨。
以彼本有身金色， 恃其大力生憍慢，
是故成佛為有情， 先令斷除憍慢法。
彼等過去無數劫， 曾為苦行大仙人，
其數六萬有八千， 常樂修習神通事。
彼諸仙人得通已， 謂已自在世希有，
雖持禁戒具威儀， 安住山林生我慢。
由是墮於金翅中， 緣昔神通有大力，
以持戒故見我身， 忘失菩提因我慢。
我今與授成佛記， 略說先因令覺了，
廣為利樂諸眾生， 聞者咸共生歡喜。

