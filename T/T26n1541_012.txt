大正新脩大藏經數位版, No. 1541 眾事分阿毘曇論

眾事分阿毘曇論卷第十二


敬禮最真覺， 無為第一尊，
敬禮最寂滅， 及三乘妙道，
敬禮最息心， 淨戒清涼僧。
今歸憑三寶， 欲有所微通，
願加垂威神， 必流無滯塞。
古昔諸尊人， 於妙甚深義，
究竟無障礙， 結集為眾典，
助聖揚法化， 謹順三藏寶。
於彼佛遊國， 流宣長賢眾，
茲土文不傳， 壅理在葉墨。
我釋迦比丘， 求那跋陀羅，
於此眾事分， 真定胡文本，
請釋迦比丘， 師菩提耶舍，
於彼胡文典， 專精宋辭譯，
執筆錄心受， 一一從義書，
句味粗已定， 謹呈舊學僧，
實不為名稱， 每存增學徒。
願以此微緣， 善了諸法相，
明達四真諦， 永處涅槃樂。

