大正新脩大藏經數位版, No. 99 雜阿含經

雜阿含經卷第十一


善關閉根門， 正念攝心住，
飲食知節量， 覺知諸心相，
善男子難陀， 世尊之所歎。


於六觸入處， 住於不律儀，
是等諸比丘， 長夜受大苦。
斯等於律儀， 常當勤修習，
正信心不二， 諸漏不漏心。
眼見於彼色， 可意不可意，
可意不生欲， 不可不憎惡。
耳聞彼諸聲， 亦有念不念，
於念不樂著， 不念不起惡。
鼻根之所嚊， 若香若臭物，
等心於香臭， 無欲亦無違。
所食於眾味， 彼亦有美惡，
美味不起貪， 惡味亦不擇。
樂觸以觸身， 不生於放逸，
為苦觸所觸， 不生過惡想。
平等捨苦樂， 不滅者令滅，
心意所觀察， 彼種彼種相。
虛偽而分別， 欲貪轉增廣，
覺悟彼諸惡， 安住離欲心。
善攝此六根， 六境觸不動，
摧伏眾魔怨， 度生死彼岸。

