大正新脩大藏經數位版, No. 310 大寶積經

大寶積經卷第一百六


云何得端正？ 蓮花中化生？
云何知宿命？ 願佛為宣說。


忍辱得端正， 施蓮花化生，
法施知宿命， 汝當如是解。


云何得成就， 三昧陀羅尼？
凡有所發言， 皆令人信受？


修心得三昧， 忍獲陀羅尼，
敬重於眾生， 發言人信受。


云何得正念？ 具足智慧生？
如法而修行， 堅固不可壞？


不諂得正念， 巧觀智慧生，
尊重所修行， 護法心堅固。


云何成妙相， 具足三十二，
八十隨形好， 觀者樂無厭？


由施得諸相， 行慈獲隨好，
等心於眾生， 觀者無厭足。


云何得梵音、 迦陵頻伽聲？
云何令世間， 見者皆歡喜？


誠言獲梵音， 迦陵由軟語，
離綺言兩舌， 見者皆歡喜。


由何等業行， 得生諸佛前，
能請微妙義？ 唯願如來說。


於諸法施中， 不曾為障礙，
因此故恒得， 值遇諸如來。


云何離諸難， 而生於善趣？
云何世世中， 性常無放逸？


淨信離諸難， 持戒生善趣，
由修習於空， 所生無放逸。


云何獲神通， 及證宿命智，
能永盡諸漏？ 願佛為開演。


施乘得神通， 教授成宿命，
捨離於二邊， 由是盡諸漏。


云何淨業成， 魔網不能羂，
而於世世中， 為眾之所愛？


勝解成淨業， 精進摧伏魔，
如說而修行， 所生令眾愛。


云何得長壽， 獲少病之身，
感難壞眷屬？ 願牟尼宣說。


不害得長壽， 除他憂少病，
諍訟使和安， 得難壞眷屬。


云何得財富， 資具無損減，
於世世所生， 成就大威德？


不嫉獲財富， 無慳資具增，
謙下成尊貴， 有威德自在。


云何獲大力， 眾魔不能害，
威勢常超勝？ 唯願人尊說。


恒施上味食， 恐怖令安隱，
由斯得大力， 威勢常超勝。


云何得成就， 天眼及天耳？
云何能了知， 種種眾生心？


施燈感天眼， 奉樂成天耳，
遠離於二邊， 故獲他心智。


云何得淨土， 及以眾圓滿，
獲隨體圓光？ 功德海當說。


由願得淨土， 忍力眾成就，
施眾妙寶帳， 得周遍圓光。


云何所生處， 菩提心不壞，
乃至於夢中， 亦無有忘失？


凡所遊行處， 城邑聚落中，
化眾趣菩提， 菩提心不壞。


云何大牟尼， 為眾之所愛，
攝取一切法？ 唯願人尊說。


勝志樂具足， 不退菩提心，
由此攝諸法， 為眾之所愛。


如來不讚歎， 凡夫所行欲；
離欲及貪愛， 乃成天人師。


我不貪愛欲， 貪欲佛所呵。
離欲及貪愛， 乃成天人師。


天人之尊， 不可思議， 菩薩所行，
亦不可議。 如來之法， 不可思議，
大名稱者， 亦不可議。 我昔舍衛，
曾為童女， 在長者家， 名曰德增。
其年幼少， 顏貌端正， 父母愛念，
為作遮護。 如來世尊， 無有輕戲，
有子愛作， 有大威德。 入舍衛城，
而行乞食， 漸到我父， 所止之舍。
我時聞其， 好妙音聲， 心大歡喜，
即持食出。 尋時向於， 行大心者，
如來之子， 愛作菩薩。 見菩薩時，
已在我心， 觀其淨妙， 心生染欲。
我若不得， 內心所願， 便當即時，
身命殞沒。 我於爾時， 口不能言，
手所持食， 不能與之。 內心懷熱，
而發婬欲， 是時身熱， 尋便命終。
我時命終， 經一念頃， 尋得上生，
三十三天。 離於最下， 女人之身，
得成男子， 為人所讚。 勝妙宮殿，
自然而出， 種種妙寶， 人之所珍。
具足一萬， 四千婇女， 如是眷屬，
是我所有。 我以此緣， 尋觀宿命，
而自思惟， 即知往因。 因發欲心，
得如是報， 我以染心， 視於愛作，
由見菩薩， 得喜光明。 我身所出，
光明之焰， 因彼業緣， 得如是報。
我終不願， 求於二乘， 所願之處，
唯佛知之。 婬欲之心， 得報尚爾，
何況能作， 善心供養。 如我於今，
向於世尊， 發如是願， 求一切智。
假使所行， 劫如恒沙， 終不退轉，
於佛智慧。 遇善知識， 愛作菩薩，
今我當以。 真法供養， 若餘供養，
非為供養， 唯發菩提， 是真供養。
行於菩提， 最勝最尊。 更不以欲，
視諸女人， 我願如是， 離於女身。
向諸佛說， 四無所畏， 我之父母，
尋曉見我， 身壞碎爛， 悲號啼哭。
父母謂之， 比丘所為， 稱怨啼哭，
呵罵比丘。 佛之神力， 令彼天子，
至父母所， 呵責諫喻： 於此比丘，
勿生瞋恚， 莫於長夜， 受諸苦惱。
德增女人， 先命終已， 即得上生，
三十三天。 離於女身， 得成男子，
為天人身， 光明遠照。 父母今當，
詣世尊所， 先不善心， 今應悔過。
若除如來， 諸佛世尊， 更無有人，
可歸依者。 以無畏心， 勸喻父母，
即時父母， 得聞佛名。 尋共和合，
至於釋迦， 牟尼佛所。 至佛所已，
頭頂敬禮， 二足之尊。 今者悔過，
本瞋恚心； 恭敬尊重， 人中之尊。
今者應問， 如來自知。 云何供養，
佛法及僧？ 云何修習， 行於善行？
如是所問， 願為說之， 若得聞已，
專心修行。 佛知父母， 其心決定，
天人之師， 說如是言： 若欲供養，
一切諸佛， 專心堅固， 發菩提心。
德增父母， 及諸眷屬， 其數具足，
滿五百人。 聞天人師， 如是之言，
發菩提心， 而作大願。 爾時佛告，
賢者阿難： 汝今善聽， 我之所說。
菩薩所行， 不可思議， 無上智慧，
及以方便。 愛作菩薩， 數數發願，
女人見我， 若發欲心， 尋時得離，
於女人身， 得成男子， 為人所尊。
阿難汝觀， 德力如是， 若犯非法，
應墮惡道。 健士行之， 得壞魔眾，
令彼生天， 得為天人。 今此天子，
供養於我， 其心恭敬， 正向菩提。
彼當供養， 無量世尊， 來世成佛，
號曰善見。 此五百人， 向菩提者，
亦當作佛， 為天人師。 佛有是德，
誰不供養？ 是處深信， 得無量樂。
非一女人、 非二非三， 無量百千，
那由他億， 見於愛作， 發婬欲心，
尋即命終， 得為男子。 大醫藥王，
有大名稱， 如是菩薩， 誰不尊敬？
雖生欲心， 更得快樂， 況於菩薩，
生恭敬心。

