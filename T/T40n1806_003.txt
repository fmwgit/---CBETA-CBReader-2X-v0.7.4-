大正新脩大藏經數位版, No. 1806 四分律比丘含注戒本

四分律比丘含注戒本下


忍辱第一道， 佛說無為最， 出家惱他人，
不名為沙門。


譬如明眼人， 能避險惡道， 世有聰明人，
能遠離諸惡。


不謗亦不嫉， 當奉行於戒， 飲食知止足，
常樂在空閑， 心定樂精進， 是名諸佛教。


譬如蜂採華， 不壞色與香， 但取其味去；
比丘出聚然， 不違戾他事， 不觀作不作，
但自觀身行， 若正若不正。


心莫作放逸， 聖法當勤學， 如是無憂愁，
心定入涅槃。


一切惡莫作， 當奉行諸善， 自淨其志意，
是則諸佛教。


善護於口言， 自淨其志意， 身莫作諸惡，
此三業道淨， 能得如是行， 是大仙人道。


明人能護戒， 能得三種樂： 名譽及利養，
死得生天上。 當觀如是處， 有智應護戒，
戒淨有智慧， 便得第一道。 如過去諸佛，
及以未來者， 現在諸世尊， 能勝一切憂，
皆共尊敬戒， 此是諸佛法。 若有自為身，
欲求於佛道， 當尊重正法， 此是諸佛教。
七佛為世尊， 滅除諸結使， 說是七戒經，
諸縛得解脫， 已入於涅槃， 諸戲永滅盡。
尊行大仙說， 聖賢稱譽戒， 弟子之所行，
入寂滅涅槃。 世尊涅槃時， 興起於大悲，
集諸比丘眾， 與如是教戒： 莫謂我涅槃，
淨行者無護； 我今說《戒經》， 亦善說毘尼，
我雖般涅槃， 當視如世尊。 此經久住世，
佛法得熾盛； 以是熾盛故， 得入於涅槃。
若不持此戒， 如所應布薩， 喻如日沒時，
世界皆闇冥。 當護持此戒， 如犛牛愛尾；
和合一處坐， 如佛之所說。 我已說《戒經》，
眾僧布薩竟。 我今說《戒經》， 所說諸功德，
施一切眾生， 皆共成佛道。

