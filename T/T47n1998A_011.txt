大正新脩大藏經數位版, No. 1998A 大慧普覺禪師語錄

大慧普覺禪師偈頌卷第十一


大根大器大力量。 荷擔大事不尋常。 一毛頭上通消息。
遍界明明不覆藏。


骨肉都還父母了。 不知那箇是那吒。 一毛頭上翻身轉。
一一毛頭渾不差。


言前薦得已天涯。 句後承當路轉賒。 一擊鐵關如粉碎。
水天空闊雁行斜。


妙高堂隨所至。 牓未懸落第二。 似猛焰藏蚊蚋。
擬承當生妄計。 德雲師安有作。 在別峯亦寬廓。
住佛地何所託。 我作銘任圖度。


不於三界現身意。 掉舉何如憒憒時。 寄語軒中燕坐者。
好看新月下前谿。


人言至樂在此谷。 孰信樂為谷所移。 以樂均施不樂者。
方名真樂丈夫兒。


塵無自性攬真成立。 擬和其光同亦俱失。 外既匪寬內亦不窒。
是義非虛亦復非實。 菴中主人如玉處石。 作如是觀千載一息。


紫巖分惠建谿茗。 妙喜答以青州衫。 得人一牛還一馬。
前三三與後三三。


毛錐子上通消息。 爭似亡言絕見知。 後夜一輪空界月。
清光千里共依依。


上苑玉池方解凍。 人間楊柳又垂春。 山堂盡日焚香坐。
長憶毘耶多口人。


一毛頭上無邊剎。 決定識情難測量。 直下不生邪險見。
壺中日月自然長。


總別同異成壞行布。 圓融無礙塵入眾剎。 非寬剎入眾塵非隘。
居士筆端宣暢果海。 因源自在我今說偈。 讚揚同證一真法界。


長樂沙坑鄭了然。 不依本分要參禪。 自言已到無參處。
哥羅管爾米疆年。


說不到處著一句。 風前截斷千差路。 超佛越祖只如今。
壁立萬仞無回互。


一棒打破生死窟。 當時凡聖絕行蹤。 返笑趙州心不歇。
老來猶自走西東。


奪却衲僧拄杖。 當下便無伎倆。 喝下鐵眼忽開直。
據千峯頂上。


面門豎亞摩醯眼。 肘後斜懸奪命符。 瞎却眼解却符。
趙州東壁掛葫蘆。


龜毛拈得笑咍咍。 一擊萬重關鎖開。 慶快平生在今日。
孰云千里賺吾來。


萬仞崖頭解放身。 起來依舊却惺惺。 飢餐渴飲渾無事。
那論昔人非昔人。


一口吞盡三世佛。 正是吾家客作兒。 爭似璞禪無用處。
一毛頭上便忘機。


覆為鍾仰為鼎。 自是法輪家風。 妙喜爭敢馳騁。
思禪人固相請。 援毫臨紙忽猛省。 一聲直透須彌頂。


桶底脫時大地闊。 命根斷處碧潭清。 好將一點紅爐雪。
散作人間照夜燈。


真人十八界元空。 三十一人同姓呂。 分散游山各占山。
三十一人又同處。


坐斷金輪第一峯。 千妖百怪自潛蹤。 年來又得真消息。
說道楊岐正脈通。


豁開頂門眼。 照徹大千界。 既作法中王。 於法得自在。


生滅不滅。 如水中月。 不可攬觸。 妙在甄別。


常住不住。 是真實義。 一幅丹青。 輝天鑑地。


圓覺空明。 胡來漢現。 一點靈光。 萬化千變。


隨物現處。 廓清寰宇。 不動神情。 氣吞項羽。


稽首十力大導師。 三界獨尊無比況。 示現成佛轉法輪。
廣演無邊契經海。 眾生心想念念殊。
所轉法輪亦差別。 法輪功德不可量。 盡思竭力無能測。
有大經卷在一塵。 量等三千大千界。
世有聰慧明達人。 具足天眼悉知見。 破塵出經作佛事。
不作實與非實想。 又以無邊法界空。
納在佛身一毛孔。 須彌鐵圍及大海。
一一包容無迫隘。 一毛既爾餘悉然。 導師方便亦如是。
念念普遍諸毛孔。 念念克證金剛慧。
念念成就佛菩提。 念念滿足普賢願。 而不生於戲論心。
亦不住於深境界。 如夢如幻如水月。
如優曇華出世間。 如是常轉大經卷。 了無能轉所轉者。
三世諸佛諸菩薩。 聲聞獨覺及天人。
地獄修羅鬼畜等。 一一皆承此經力。
我今復與諸佛子。 各生殊勝難遇心。 還攝此經一歸塵。
安住毘盧法寶藏。


近來學佛人。 少見不顛倒。 唯務資談柄。 棄大而就小。
昧却直截事。 外邊打之遶。 畢竟那一著。
何曾得分曉。 獨有莊居士。 真實沒虛矯。 斷除煩惱根。
烈火燒乾草。 心地既安然。 魔境豈能擾。
任爾鬧浩浩。 我常靜悄悄。 末後示真歸。
如脫破布襖。 加趺入禪定。 皓月臨清沼。 透過生死關。
擊碎無價寶。 剛正大丈夫。 一了一切了。


偉哉廣大寂滅心。 譬如虛空不分別。 擬心求淨即染污。
況復比倫諸佛土。 又如夢中所見物。
所見雖有不可取。 如是通達無有疑。 淨心之義炳然現。
是義現矣難測量。 超諸色相離言說。
過去未來現在世。 佛及菩薩與聲聞。 一切含識有情類。
平等於義如實了。 善哉奇特過量人。
只以此閣演是義。 演已便息隨所緣。
亦與夢中無差別。 我以父母所生口。 說此無上妙伽陀。
莊嚴廣大寂滅心。 為諸來者作饒益。


勇猛精進過量人。 號曰薌林大居士。 住無變易真實處。
而常順行諸佛法。 不作世間顛倒業。
成辦出世勝方便。 而能於此方便中。 幻出難思諸境界。
復於難思境界中。 而現種種殊勝事。
華林寶樹咸放光。 接影連輝相鑒徹。 光色清淨如金剛。
世間無有能壞者。 又如無熱大寶池。
四面分流入於海。 是海廣大無邊際。
不出居士一毛孔。 於一毛孔放光明。 八萬四千同時發。
不勞居士轉舌相。 只以此光宣妙法。
是法即是此光明。 不離是光說此法。 大海毛孔亦復爾。
此是薌林無熱義。 是義如空不可量。
一一包羅世間相。 我今以此無義語。 略為居士出隻手。
佛子來登無熱軒。 眾寶妙沙開戶牖。


此菴非小亦非大。 堪笑石頭空揑怪。 不知法界即此菴。
彊謂此菴含法界。 而今欲識住菴人。
萬象之中獨露身。 妙喜為寫此菴牓。 要與太虛為近隣。


非湛非搖此法源。 當機莫厭假名存。 直須過量英靈漢。
方入無邊廣大門。 萬境交羅元不二。
六窓晝夜未嘗昏。 飜思龐老事無別。 擲劍揮空豈有痕。


萬物備於我。 我觀卒未休。 智者返觀我。 縱橫得自由。


善住菴中人。 從來無所住。 只這無住心。 便是安身處。


言前超佛祖。 日輪正當午。 豁開三要關。 一擊塗毒鼓。
既發上頭機。 莫問千鈞弩。 放去絕遮攔。
揑聚非回互。 咄哉老瞿曇。 住住住住住。


未點先行不唧。 不撥自轉已出醜。 那堪更鼓兩片皮。
豈止鑿空開戶牖。 火中木馬空嘶鳴。
水底泥牛謾哮吼。 用禪用禪聽我言。 拶到懸崖須放手。


直出直入直行直坐。 直禪上人直須恁麼。 本自圓成不立功課。
飢來喫飯寒來向火。 不在瞿曇非干達磨。
擬心思量返遭殃禍。 我說是言已招口過。
明眼人前一場話墮。 請事斯語無忘骨剉。


人言棒頭出孝子。 我道憐兒不覺醜。 長蘆長老恁麼來。
妙喜空費一張口。 從教四海妄流傳。
野干能作師子吼。 孰云無物贈伊行。 喝下鐵圍山倒走。

