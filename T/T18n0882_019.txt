大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第十九


或居地上或空中， 觀想最上淨蓮華，
是即一切有情類， 善作最勝敬愛事。
若在虛空若餘方， 觀想蓮華勝無上，
隨見隨取悉如應， 即得隱身而自在。
或居地上或空中， 眾色蓮華想遍畫，
隨見隨取悉如應， 即得成就眾色相。
若在虛空若餘方， 觀想金剛蓮華相，
彼剎那間取亦然， 即成蓮華持明者。


曼拏羅等一切處， 觀自在尊應遍畫，
彼尊前結勝鉤印， 是即馬頭明王印。
曼拏羅等一切處， 觀自在尊應遍畫，
不空索印若結時， 善作世間敬愛事。
曼拏羅等一切處， 觀自在尊應遍畫，
蓮華鎖印若結時， 即得現前事增長。
曼拏羅等一切處， 觀自在尊應遍畫，
蓮華鈴印若結時， 作諸警悟斯最勝。


四蓮華門四大士， 如應觀想即自身，
由彼自身成就因， 剎那速得具眾相。
觀想蓮華中蓮華， 是即自身中身相，
由金剛法等持因， 即得真實文字句。
觀自在尊勝冠中， 觀想即是自身相，
自身即佛影像因， 與無量壽尊無異。
如應觀想於自身， 即具等持眾色像，
由彼等持眾色因， 與觀自在尊無異。


妙月曼拏羅中間， 隨其所畫順修習，
大士安處於蓮華， 觀想彼即自身相。


依法若結佛大印， 得與無量壽同等，
金剛蓮華相合時， 與觀自在尊無異。
若結佛灌頂大印， 得善逝尊妙灌頂，
蓮華蓮華中等持， 即得長壽而自在。
巧業色相善寂靜， 得施大寶佛灌頂，
蓮華薩埵等持門， 蓮華忿怒勝自在。
金剛觀自在成就， 最上蓮華貪清淨，
佛自在因得成佛， 金剛蓮華善成就。
欲自在因成妙愛， 金剛善哉施歡喜，
毘俱胝尊忿怒寂， 蓮華日光妙光照。
蓮華妙月大威光， 金剛大笑妙悅樂，
最上成就多羅尊， 大利善分蓮華劍。
泥羅建姹遍鉤召， 白衣大尊善成就，
自在成就蓮華舞， 無畏尊善施無畏。
利牙暴怒調諸惡， 蓮華拳施成就者，
金剛嬉戲得妙樂， 金剛寶鬘施大財，
金剛妙歌獲妙音， 金剛旋舞成妙樂，
妙香滋澤華莊嚴， 塗香妙香燈觀視，
能善鉤召馬頭尊。 彼不空索善敬愛，
蓮華鎖即成大縛， 金剛鈴能遍警悟。


相合二羽金剛縛， 竪二大指內相合，
此印名為法三昧， 能施一切佛正法。
相合二羽金剛縛， 頭指無名中指竪，
此名佛最上明印， 是印能施成佛果。
相合二羽金剛縛， 合二中指如金剛，
此金剛最上明印， 是印能成金剛尊。
即此中指如寶形， 能施金剛寶成就，
中指緊曲依法儀， 蓮華悉地此能施。
相合二羽金剛掌， 善作金剛眾羯磨，
法金剛印相合時， 剎那成就諸三昧，
作金剛縛竪頭指， 此印能施佛成就。
我今次第依法宣， 彼諸大士最勝印，
相合二羽金剛掌， 竪立中指亦復然，
小指大指二各開， 此名眾色蓮華印。
即此大指相鉤結， 次屈二頭指頭節，
中指金剛冠安頂， 此即名為佛冠印。
二羽堅作金剛縛， 齊二大指而向下，
次以二頭指微屈， 仰起即成等持印。
諸指齊竪而相合， 中指逼附如金剛，
開二大指如二門， 此名不空自在印。
二羽堅作金剛縛， 即以此縛而仰起，
次竪大指作蓮華， 此名蓮華佛勝印。
先二大指如金剛， 頭指如鉤又如劍，
二指入內作開相， 中指無名指緊屈，
齊竪諸指而相合。 次當屈彼二大指，
後以頭指執頭指， 蓮華箭印作鉤召，
齊掌復作仰起相， 作縛乃成善哉印，
此印能作大善哉， 故名蓮華善哉印。
二羽堅固作齊掌， 屈二頭指向於口，
復次小指二悉開， 此名蓮華顰眉印。
二羽堅作金剛縛， 展舒諸指次於心，
諸指悉如妙光輪， 此名蓮華日光印。
二羽堅固作齊掌， 次二頭指如寶形，
舒臂漸向於頂間， 此名蓮華寶幢印。
作金剛縛安頭頂， 展舒頭指向口笑，
由於自面現笑容， 即成十一面尊相，
蓮華三摩地相合， 竪二大指而齊立，
此名蓮華多羅尊， 勝印能施諸成就，
即此蓮華多羅印， 頭指作縛蓮華劍，
由此蓮華劍印成， 劍從多羅法安立。
堅密內曲如大蓮， 次二大指依法用，
後屈頭指如大螺， 作金剛縛成輪印。
二羽堅作金剛掌， 右唵字印纏繞相，
左頭大指如持誦。 諸指開敷如蓮相，
二羽金剛掌相合， 左右勢分依法儀，
宛轉自在旋舞成， 舞相安頂蓮華母；
二羽堅作金剛掌， 諸指頭開法亦然，
作旋轉已成蓮華， 依法安心堅固作；
二羽堅作金剛掌， 祕密藥叉依法用，
展舒指掌悉如應， 向口蓮華吞噉相，
二羽堅作金剛拳， 以二大指背藏攝，
依法屈入中指中， 此名蓮華拳大印。
依彼金剛界法用， 以金剛掌而竪立，
諸勝供養諸明妃， 最勝三昧縛成印。
二羽堅作金剛縛， 次以二頭指相合，
後亦相合屈於前， 此名馬頭尊勝印。
二手蓮華掌相合， 次二頭指互纏結，
此名不空索勝印， 頭指大指後如鎖，
二手蓮華掌相合， 依彼金剛警悟法，
以二大指相逼附， 小指無名指入內。


我今次第當演說， 勝三昧印曼拏羅，
其相猶如金剛界， 此名蓮華祕密法。
依大曼拏羅法用， 如次抨此曼拏羅，
彼中遍畫妙蓮華， 及畫金剛界主宰。
於彼左右亦隨應， 勝三昧印如前說，
所有法金剛等尊， 自明和合依法畫。


以金剛步而漸進， 布眾色勝曼拏羅，
彼中應畫蓮華尊， 復以眾蓮華圍繞，
於彼左右當依法， 次第安布蓮華印，
蓮華標幟畫亦然， 彼諸聖尊即自印。


以金剛步而漸進， 南布第二曼拏羅，
依法畫佛灌頂尊， 頂冠中有大蓮華，
於彼左右當依法， 如前所說應次第，
蓮華標幟具周圓， 安布最勝三昧印。


以金剛步而漸進， 西布第三曼拏羅，
彼中應畫妙蓮華， 依法安布蓮華印，
於彼左右當依法， 如前所說應次第，
蓮華標幟具周圓， 如教悉畫蓮華座。


以金剛步而漸進， 北布第四曼拏羅，
蓮華中復畫蓮華， 具有熾鬘本部光，
於彼左右當依法， 如前所說應次第，
蓮華標幟畫亦然， 一一蓮華中安處。


以金剛步而漸進， 安布遍畫佛供養，
蓮華鉤等諸印尊， 蓮華標幟如次第。

