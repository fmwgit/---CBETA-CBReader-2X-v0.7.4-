大正新脩大藏經數位版, No. 2042 阿育王傳

阿育王傳卷第七


金剛之身心 猶尚有壞敗
況危脆身心 而當不破壞
一切見聞法 其性自磨滅
安隱好時過 毒惡勢已至
有智者盡滅 數現諸世惡
相佛必滅壞 世間欲黑闇
無垢法日沒 大冥苦將至
救世尊法盡 善惡誰能知
若不知諸善 云何能得知
解脫之正要 及以人天道
若不知諸惡 云何而得離
佛法如明燈 得修進諸善
佛法若在世 福田勝無量
佛法若滅者 作福田有量
我以不堅財 當易堅牢法
佛法從今日 滅盡一何速


善語永離別 大惡災害世
誰當授我戒 誰所聽法言
愚癡遍世界 大明悉摩滅
世間大黑闇 樂著諸惡業
舉世皆如鹿 無有厭離相
佛語盡磨滅 都棄清淨業
大死既已至 皆當墮惡道
世間如虛空 悉離於星月
如花無諸蜂 林無拘枳羅
念定及智慧 十力世尊法
今悉盡滅壞 眾生何所怙

