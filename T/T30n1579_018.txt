大正新脩大藏經數位版, No. 1579 瑜伽師地論

瑜伽師地論卷第十八


誰獎勝類生 及開出離道
於何住何學 不懼後世死
戒慧自薰修 具定念正直
斷諸愁熾燃 正念心解脫
能獎勝類生 及開出離道
住此於此學 不懼後世死


云何擅名譽 云何具珍財
云何獲美稱 云何攝親友
持戒擅名譽 布施具珍財
諦實獲美稱 惠捨攝親友


齊何泉止息 於何逕不通
世間諸苦樂 何處無餘滅
若於是處所 眼耳及與鼻
舌身意名色 永滅盡無餘
齊此泉止息 於斯逕不通
世間諸苦樂 是處無餘滅


誰能越暴流 誰能超大海
誰能捨眾苦 誰能得清淨
正信越暴流 無逸超大海
精進捨眾苦 智慧得清淨


誰超越暴流 晝夜無惛昧
於無攀無住 甚深無減劣
圓滿眾尸羅 具慧善安定
內思惟繫念 能度極難度
諸欲想離染 亦超色界結
彼無攀無住 甚深無減劣


貪恚何因緣 由何故欣慼
毛竪意尋思 如孩依乳母
潤所生自生 如諾瞿陀樹
別縛於諸欲 猶摩迦處林
是貪恚因緣 由斯故欣慼
毛竪意尋思 如孩依乳母
知彼彼因緣 生已尋除滅
超昔未超海 暴流無後有


應作婆羅門 謂斷無縱逸
求棄捨諸欲 不悕望此有
若更有所作 非真婆羅門
當知婆羅門 於所作已辦
諸身分劬勞 未極底未度
已得度住陸 無勤到彼岸
天汝今當知 此喻真梵志
謂永盡諸漏 得常委靜慮
彼永斷一切 愁憂及熾燃
恒住於正念 亦常心解脫


如如我劬勞 如是如是劣
如如我劣已 如是如是住
如如我住已 如是如是漂
天我如如捨劬勞 如是如是無減劣
如是廣說鮮白品 此中祇焰頌應知


獨臻阿練若 靜慮棄珍財
為別有方求 為窺窬封邑
何不與人交 而絕無徒侶
得義心寂靜 摧妙色魔軍
我獨處思惟 受最勝安樂
故不與人交 而絕無徒侶


諸行無常 有生滅法 由生滅故
彼寂為樂


無逸不死跡 放逸為死跡
無逸者不死 縱逸者常死


眾生尋思所鑽搖 猛利貪欲隨觀妙
倍增染愛而流轉 便能自為堅固縛


住法具尸羅 有慚言諦實
能保愛自身 亦令他所愛


若見他惡業 能審諦思惟
自身終不為 由彼業能縛

