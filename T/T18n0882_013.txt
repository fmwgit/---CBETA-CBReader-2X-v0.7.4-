大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第十三


我今次第當演說， 法曼拏羅勝無上，
其相猶如金剛界， 此說名為忿怒智。
依大曼拏羅法用， 如教抨諸曼拏羅，
以智金剛為中分， 是中應畫佛形像。
次復於其佛周匝， 應畫彼彼諸印契，
後以金剛步漸進， 依法布四曼拏羅。
所有降三世等尊， 如教次第當安立，
於其周匝亦隨應， 布列金剛忿怒眾。


微妙金剛堅固作， 金剛吽字相應攝，
此吽字法若相應， 彼諸惡者壞其命。
微妙金剛堅固作， 漸廣法儀如教說，
由此漸廣法相應， 彼諸冤敵皆摧壞。
微妙金剛諸法用， 金剛吽字相應攝，
漸廣忿怒法相應， 彼諸惡者皆調伏。
復次漸略法亦然， 行人乃至隨所欲，
一切漸略悉無餘， 復令惡者還其命。


諸惡有情冤對者， 一切同成大堅固，
慈心廣大若相應， 廣大冤對悉破壞。
廣大冤對相應故， 由斯乃有悲心起，
若彼悲心悉相應， 一切惡者皆破壞。
世間若法若非法， 彼等自性本清淨，
如是觀想彼有情， 以吽字法悉破壞。
一切極惡諸有情， 是等非佛菩提器，
為令彼等清淨故， 以吽字法悉破壞。


金剛影像應遍畫， 若有破者當起意，
隨意即墮彼舍中， 而彼惡者壞其族。
復次依彼微妙法， 如應觀想心金剛，
大菩薩像想亦然， 惡者即壞於彼族。
世間背法造過者， 若男若女悉同然，
金剛手像觀想時， 彼過失者皆破壞。
依法觀想佛影像， 諸相具足用相應，
世間掌法背法行， 作觀想已彼破壞。


微妙金剛依法用， 如應觀想於自身，
自身即是月影像， 隨欲破者皆能破。
依法觀想於自身， 即是月中金剛杵，
起忿怒意欲破時， 隨應剎那破其族。
如應觀想於自身， 自身即是金剛手，
隨欲破壞於何方， 彼方不久速破壞。
如應觀想於自身， 自身即是佛影像，
若欲破其背法人， 彼人不久當破壞。


金剛忿怒相合故， 自身應作纏繞相，
作吽字法纏繞時， 隨何惡者當破壞。
微妙金剛相合故， 一入息間妙法成，
稱彼吽字用相應， 乃至三世尚能壞。
微妙金剛法相應， 忿怒眼作金剛視，
隨應觀其惡者時， 彼即喪目或趣死。
於祕密門得入已， 起意隨應作法用，
以心鉤召等相應， 焰魔王尚生敬愛。


金剛大智相應法， 悉具焰鬘大光明，
金剛忿怒即自身， 觀想剎那皆成就。


所有三摩地智心， 謂即二吽字相合，
隨處安布依法儀， 能作一切勝成就。


法羯磨拳依法作， 隨處作用悉相應，
如應羯磨印次第， 所作成就皆如教。


我今次第當演說， 最上羯磨曼拏羅，
其相猶如金剛界， 此名羯磨金剛法。
依大曼拏羅法用， 依次抨五曼拏羅，
中心依法應安布， 分列佛像當如教。
次復於其佛周匝， 施設最上三昧像，
以金剛步而漸進， 依次布四曼拏羅。
隨方安四金剛尊， 如教所說當分布，
又彼周匝皆隨應， 安大薩埵如儀軌。

