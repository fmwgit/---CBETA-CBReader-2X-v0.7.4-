大正新脩大藏經數位版, No. 1450 根本說一切有部毘奈耶破僧事

根本說一切有部毘奈耶破僧事卷第八


所為布施者， 必獲其義利；
為利樂布施， 後必得安樂。


駿馬滿百匹， 紫磨金百斤；
馭牝兩車輪， 其數皆有百。
載以種種物， 而用行檀施；
不如發一步， 向佛之功德，
如是等校量， 十六分中一。
假使象百頭， 皆以金交絡，
復載妙寶帳， 而用行檀施；
不如發一步， 向佛之功德，
十六分中一。 復有百美女，
婇媛中最勝， 頸絡妙珠瓔，
臂搖眾寶釧， 如是行檀施；
不如發一步， 向佛之功德，
十六分中一。


離一切煩惱， 心不染諸欲；
得無漏解脫， 常得安樂眠。
斷一切結縛， 心息熱煩惱；
寂靜得心者， 乃可安樂眠。

