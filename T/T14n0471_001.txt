大正新脩大藏經數位版, No. 471 佛說文殊師利行經

佛說文殊尸利行經


過現未來法， 唯語無真實，
彼若於實處， 一相無差別。
若無相分別， 是即有真相，
無相無分別， 分別亦無相。
若不作分別， 不了別涅槃，
是二皆魔事， 智者應當知。
陰、界、諸入中， 我雖名字說，
無生名字者， 彼二還一相。
起心正分別， 彼即成邪念，
妙智無分別， 以有空行故。
分別有思量， 無分別無思，
了別即是相， 不了得涅槃。
若能如是知， 名為大智者，
是故盡智者， 得智無分別。
智能說於智， 智說還自空，
是中能忍者， 是名為大智。
假使滿三千， 七寶持用施，
忍信是法者， 其福為最上。
假使億劫中， 施、戒、忍、精進，
通、辯成就福， 不比持是經。
若持是經者， 至真等即說，
是經功德力， 彼悉當成佛。

