大正新脩大藏經數位版, No. 310 大寶積經

大寶積經卷第八十七


我問光莊嚴， 光明無與等，
破諸煩惱闇， 微笑何因緣？
摧破眾魔怨， 降伏諸外道，
我問十力者， 何緣現微笑？
如來殊妙色， 具三十二相，
十方所尊敬， 微笑何因緣？
智海智慧樹， 開導諸群生，
功德無有邊， 何緣現微笑？
名稱遍三世， 離垢具三明，
已度三解脫， 何緣現微笑？
破生死醫王， 足下輞輪具，
金剛身不壞， 微笑何因緣？
誰能具此忍？ 誰修此淨行，
志求佛功德？ 由是尊微笑。
導師所示現， 是必有因緣，
善哉演梵音， 令眾咸歡喜。

