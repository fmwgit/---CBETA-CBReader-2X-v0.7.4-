大正新脩大藏經數位版, No. 606 修行道地經

修行道地經卷第四


承慧得度眾， 道成清為流，
其智常飲此， 服以法甘露。
厥水而無盡， 猶穿漏不斷，
願歸智慧種， 道德已具足。
其以羸弱者， 承學意自達，
造度定意使， 立志法禪思。
其佛天中天， 行權善方便，
現無量智慧， 身心歸稽首。


修行設羸弱， 常僥遇法利，
吾得歸世尊， 正法及眾僧。
方便歡喜心， 以勸羸弱意，
常專思遵奉， 是謂為修行。
初學及道成， 人雜如叢樹，
以離於邪徑， 便立在正路。
戒德以為香， 譬如林樹熏，
忽然而解脫， 得道則普現。
而從佛生經法樹， 因眾要鈔如採華，
正法須臾有懈怠， 欲令自勉故說是。


各自名人物， 悉知其本號，
曉眾生微苦， 如蓮花根絲。
以審諦觀故， 無有吾我想，
人上不計身， 願禮無著尊。
其光照於世， 如炬明冥室，
厥心之所覩， 一切無固要。
我歸命彼覺， 其心行平等，
察諸天及人， 普見如空無。


其不解空有我想， 志則動起如樹搖；
勸誘厥心向空無， 不久當獲至本淨。


譬如王有俳， 身遭重憂喪，
陽笑除憂慼， 心遂歡喜悅。
修行亦如是， 稍誘心向空，
照耀近慧明， 志定不動轉。


譬如合集草木栰， 山川江河漂之壞，
愛欲之河急如是， 意念于寂則向空。


譬如於彼霖雨時， 諸枯草木悉茂生，
設使修行思惟空， 則捐吾我無想念。


其處我想解乃覺， 常諦觀之為本無，
設使隨俗不自了， 若如冥中追于盲。


諸貪財色皆為身， 設有恐難先自護，
永不顧人唯慕己， 是故俗人為吾我。


地水火風空， 魂神合為六，
身六外亦六， 佛以聖智演。


人身積之若干種， 髮毛爪齒骨皮肉，
及餘體中諸所堅， 是則謂為內身地。


頭上雖多髮， 增減亦無異，
設除及與在， 亦不以為憂。
諦觀察是已， 則無有吾我，
是故分別了， 各各無有身。


假使鬚髮有吾我， 便當可見如葱薤，
身猶芻草剉斬之， 觀體與草等無異。


身髮種類無吾我， 分別體內百千段，
於中求之無有身， 譬如入水而求火。


山巖石瓦地樹木， 及餘諸所有形類，
其各離身眾殖生， 是則名曰外地種。


譬如內地無吾我， 何況在外而有者；
以觀無我等無異， 省之同空而不別。


肝膽諸血脈， 及汗肪之屬，
涕淚諸小便， 身中諸濕者；
散體有柔軟， 與神不相連，
通流遍身中， 是謂為內水。


假使我如水， 水消我則滅；
如身水稍長， 我者亦應爾。
如棄體中水， 不貪計是身，
諦觀如是者， 則無有吾我。


地上諸可名水者， 及餘眾藥根莖味，
與身各別不相連， 是則謂之為外水。


身中諸水無吾我， 設有苦樂及增減，
如是外水豈有身， 苦樂增減而無患。


身中諸煖消飲食， 溫和存命諸熱者，
是則體分及日光， 斯謂名之為內火。


分別計人身， 心察火無我，
所處若干種， 各各不見我。


日月炎火及星宿， 下地諸石光熱者，
及餘一切諸溫暖， 是則名曰為外火。


所以有此火， 唯燒熱炊熟，
山巖諸石子， 所積聚如是。
各各所在異， 熾然不一時，
外火為若斯， 是故知無我。


載身諸風猶機關， 其斷人命眾風動，
喘息動搖掣縮體， 是則名曰為內風，


人身動風及住風， 計若干種從緣起，
此各殊異非有我， 是故內風而無身。


四方諸風及寒熱， 旋嵐之風亦成敗，
持雲塵清并飄風， 是則名曰為外風。


若使執扇除汗暑， 人身中風及旋嵐，
虛空眾風亦無我， 是則名曰為外風。


當觀察此四種分， 其無慧者常懷疑，
色痛行識不連內， 安當相著外四種。


內由心生實， 如樹從子出，
心如樹因果， 外種亦如是。
其身法亦然， 因心念眾想，
厥外種無意， 安能有眾想。


有護於外種， 用出金銀故，
內種亦如是。 二肉摶成眼，
從眼根覩色， 因色而成識，
由心起眾想， 內自在號識。


我寧有勝乎， 能超內我耶？
愚騃亦如是， 無慧隨邪見。
言語有增減， 凡俗所說耳，
智慧除如是， 分別無特異。


生老病死至， 猶尚不自在，
外地亦如此， 崩掘常增減。
內眾事成身， 外種亦若干，
如實正諦觀， 則知無吾我。


遙見日盛炎， 謂是流水波，
以渴困極故， 意想呼是河。
時暮遂向涼， 更諦察視之，
乃知是野馬， 吾惑謂為水。


自觀其身謂有我， 愚渴見炎亦如是，
知此六分非我所， 有是心者諸合德。


依倚諸種想眾法， 本從邪思起意念，
因長成身有言說， 出若干義如山川。


親近無數便， 除慢不逆命，
卑下如家客， 順意令歡喜。
怨安能行此， 是等為本讐，
在世有嫌結， 依之如親友。


其人相隨來， 怨家像善友，
口軟心懷毒， 如灰覆盛火。
現信無所持， 剝吾如屠羊，
其人心乃覺， 是怨非親友。


火本在於木， 相揩還自然，
四種亦如是， 不和危其身。
明人常諦觀， 省察其本原，
是內四大空， 此怨何為樂？


如蓮華諸孔， 體空亦如斯，
骨肉皮動瞤， 身內空無異。


觀於內種何所在， 永不得我如毛塵；
是故身空心意識， 譬如冥影但有名。


不見其色像， 能忍無罣礙，
眾人因往還， 屈申及動作；
眾水所通流， 日月風旋行，
山崩若火起， 是謂為外空。


是身中諸空， 計體了無我，
何況於外空， 當復計有所？
察於內外空， 悉等無差異，
以不與苦樂， 離於諸想念。


因內諸種大， 及外眾四分，
如兩木相鑽， 火出識如斯。
耳鼻身口意， 分別成六事，
色為罪福主， 是名曰諸識。


譬如取火燧， 破之為百分，
而都不見火； 觀火不離木，
其諸識之種， 計之亦若斯。
因六情有識， 察之不可分。


如仙人王在閑居， 來在人間聞琴聲，
其王爾時問群臣： 是何音聲殊乃爾？


群臣報王曰： 王未曾聞耶？
如王見試者， 臣不宣惡言。


王以本末為臣說， 止在閑居法為樂，
遊于獨處故不知， 不能分別此音聲，


王未曾聞此， 不解音所出，
臣言人中尊， 是者名曰琴。

其王有所問， 群臣尋答曰：
其聲不可獲， 無有自然音。



治用燥材作斯琴， 覆以薄板使內空，
復著好絃調其音， 然後爾乃聲悲和。


其音而悲和， 宣暢聲逸殊，
四部聲柔軟， 能歌皆通利。
曉了詩賦詠， 若如天伎樂，
得如是人者， 鼓琴乃清和。


若干功夫成其音， 是為虛妄迷惑俗，
假使無鼓聲不出， 煩勞甚多用是為？


如琴若干而得成， 聲從耳聞心樂之，
無有眾病目睛明， 設無他念名眼識。


有人冥行路， 望見樹謂賊；
愚人亦如是， 見身計有我。
明無吾我人， 積眾事成體，
骨鎖諸孔流， 因心神動風。


小兒作沙城， 觸之皆破壞，
戲笑而作之， 謂為是我所。
各各自懷心， 是吾城屋界，
而已娛樂中， 如王處國宮。


小兒積沙以為城， 在中娛樂盡黃昏，
日適向冥不戀慕， 即捨其城歸還家。


其有習欲者， 不捨恩愛著，
普自將護身， 如人奉敬親。
若離於情欲， 如月蝕光伏，
知身如沙城， 不復計吾我。


三界不見我， 所覩皆為空，
安能復求生？ 一切不退還。
設心常思念， 無想無願空，
如在戰鬪中， 降伏除怨賊。
觀五陰本無， 依倚在人身，
過去及當來， 現在亦如是。
積聚勤苦身， 一切悉敗壞，
明者觀五陰， 如水之泡沫。
若得無想願， 覩三界皆空，
致三脫安隱， 悉度眾苦惱。
見吉祥不遠， 如掌中觀文，
是謂為沙門， 無有終始患。
省察覺佛諸經法， 為求解脫永安隱，
義深廣演說總哀， 令行者解多講空。

