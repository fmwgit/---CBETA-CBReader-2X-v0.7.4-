大正新脩大藏經數位版, No. 1579 瑜伽師地論

瑜伽師地論卷第六十


自性相廣略 方便與輕重
增減及瑜伽 引果生決擇


世間無決定 顛倒謂為我
父母及妻孥 兄弟親友等
曾母轉為妻 妻復為兒婦
兒婦轉為婢 或作怨家妻
曾父轉為子 子復為怨敵
怨敵復為奴 或為僕隸等
曾王轉為臣 臣復為貧匱
或閭邑下賤 為世所輕鄙
曾作婆羅門 展轉為三姓
或復旃荼羅 及補羯娑等
於無量百千 那庾多往返
為父復為子 及怨家等身
如幻士眾中 示種種形類
異生處流轉 現多身亦爾
煩惱業緣因 令種種諸行
數數而積集 如幻化所起
雖遭是眾幻 然無智所覆
常於諸行中 樂著曾無厭
既自幻惑已 坌灰泣傷歎
於不應憂悲 橫生諸悲惱
離假名親屬 種種自憂悲
棄捐正法行 舉手而號泣
癡憍慢所亂 數行諸放逸
如是等種類 廣說遍應知

