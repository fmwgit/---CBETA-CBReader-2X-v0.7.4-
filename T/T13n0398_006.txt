大正新脩大藏經數位版, No. 398 大哀經

大哀經卷第六


諸安住道， 無若干想， 一切最後，
見諸佛土。 計於經典， 無各各異；
諸大名稱， 所行普等。 設奉禁戒，
若毀失者； 眾生易化， 若不可化。
諸兩足尊， 彼心平等， 開度眾生，
各懷貪相。


如來所觀護， 未曾有懈惓，
善修其道誼， 卓然殊特行。
其心、身如是， 禁戒及智慧，
尊上為大人， 所行常至誠。
如來未曾懷， 猗著諸危害，
亦無想諸念， 不為虛偽事。
其所觀護者， 真諦無華飾，
便則以此誼， 為眾生說法。


最勝常不貪， 慕樂善德業，
慈哀施以法， 度脫於眾生。
喜樂濟群萌， 隨時而開導，
最勝不損道， 勸不斷三寶。
無貪、嫉、瞋、恚， 不從愚禁忌，
由因諸通慧， 善慕經典教。
見眾生懈怠， 最勝化勤修，
積無量慧業， 以此度群黎。


其人中師子， 因精進之力，
以此精進力， 常而諮嗟之。
其精勤勢力， 未曾有損秏，
所演說經法， 用應法器故。
安住所精進， 無能究暢者，
其身、口及心， 初未甞勞倦。
已精進平等， 一切無罪舋，
其意懷愍哀， 常為眾生說。


世雄所念， 心未曾忘； 又最勝尊，
不憶重思。 其所遊步， 如成正覺，
知眾生心， 無有遺漏。 亦復未嘗，
猗於識知， 見於眾生， 久長性行。
令其建立， 無有事業， 人中之尊，
為眾法王。


最勝為常定， 定意不損耗，
等順一切法， 正從佛定意。
不猗地、水、火、 風，欲、色、無色，
大聖不著此， 故不損三昧。


佛正覺智慧， 現在志慕乘，
善宣分別解， 自在度無極。
為眾生說法， 從本性所樂，
則以一文字， 入無底章句。
知於眾生行， 所察無邊際，
則為此等班， 八萬四千藏。
安住之所宣， 智慧無損耗，
是為十力業， 故號人中尊。


諸聲聞眾， 依音解脫； 諸緣覺學，
因緣為慧。 過諸罣礙， 無垢如空，
是為諸佛， 無依所猗。 其心繫在，
於過去事， 清淨解脫， 是為執心。
如應解脫， 察眾生根， 開度眾生，
不令損耗。


其目覩見， 威儀禮節， 行步所入，
若復還出， 諸相種好， 及頂威曜，
以此開化， 而度眾生。 導師假使，
演其光明， 無數群萌， 億載安隱。
見其威曜， 則隨往教， 諸兩足尊，
常修此業。


無等倫言辭和， 以無垢超諸德，
發一響入諸聲， 響周遍諸三千。
令聲聞聽其教、 緣覺乘亦如是，
或有聞廣其志， 發其心求佛道。
其聞慈如次第， 各暢辭不錯亂，
若講說殊勝法， 又其心無退念。
猶如山之呼響， 應其音而來報，
人中上言如是， 所演說悅眾心。


不當稱最勝， 兩足尊聖心，
積累眾聖明， 導師業清淨。
此安住之慧， 處在眾生性，
普入靡不周， 在自然法界。
禪定意如是， 一切善備悉；
其察心意識， 一切無想念。
已過諸魔界， 超於危害業，
自然如虛空， 離垢無所在。


佛之聖明慧， 無限、無罣礙，
在諸佛之土， 而斑宣經典，
勸諸眾生界， 令篤信佛道。
諸佛國土中， 其所行進退、
諸人民根原、 志性所歸趣、
所有藥草木、 音響之好醜、
過去心名何、 諸所可造行，
平等覺悉達， 覩見如所有。


於當來世， 世之所有、 當所合成、
若復毀散、 剎土眾生、 諸佛之數，
其佛正覺， 皆成此數。 其心未曾，
而有忽忘； 其意觀察， 普達當來。
而為眾生， 應時說法， 是兩足尊，
之所行業。


諸最勝慧， 普靡不周， 無限、無量，
不可思議。 等如虛空， 虛無無喻，
一切世間， 所不能逮。 其於十方，
一切眾生， 諸所現在， 當所造行，
如來悉知， 覩其根原， 是諸佛業，
見悉究暢。

