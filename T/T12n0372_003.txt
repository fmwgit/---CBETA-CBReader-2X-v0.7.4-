大正新脩大藏經數位版, No. 372 佛說如幻三摩地無量印法門經

我等今對世尊前， 各發誠實最上願：
我等乃至未來際， 願我所行經多劫，
隨入生死輪迴中， 救度無數眾生類。
我等今者以此緣， 盡未來際悉思念，
普為利樂諸眾生， 於無邊劫行無懈。
我等從今日已去， 永滅貪瞋癡等垢，
十方現在佛世尊， 證我所說誠無妄。
我等今發菩提心， 不樂聲聞緣覺果，
我等若有樂小心， 決定當招妄語報。
我所不樂二乘果， 但以悲心為眾生，
縱經俱胝多劫中， 願我常行而不懈。
如佛世尊所成就， 如應佛剎廣莊嚴，
願我當來得佛時， 剎土倍多俱胝數。
又願當來佛剎中， 無有聲聞緣覺眾，
純一菩薩所莊嚴， 廣集無量諸智聚。
願我得是莊嚴已， 當令眾生得離垢，
從諸佛法所出生， 普使當持佛法藏。
若我今時諸所說， 真實無妄無別異，
願此大海及山川， 乃至大地皆震動。
當發如是願言時， 大地即時皆震動，
不鼓音樂自然鳴， 出微妙音遍十方，
天雨眾華眾妙香， 殊麗嚴好極可愛，
俱胝百千妙天衣， 周遍繽紛而散布。

能仁作大師子吼， 天人一切普得聞，

