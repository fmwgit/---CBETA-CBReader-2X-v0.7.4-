大正新脩大藏經數位版, No. 335 佛說須摩提菩薩經

佛說須摩提菩薩經


不起恚毀本根， 常行慈得要法，
作佛像身好潔， 心歡喜人喜見。


以時施無悔心， 喜悅與無悕望，
所作施有勇慧， 在所處常大富。


不傳說鬪彼此， 導愚冥護正法，
勸進人使求佛， 終無能別離者。


施四華滿句蟲， 除恚恨受法義，
得上覺立佛前， 作形像生華中。


行功德為法施， 聞經說不中止，
常然燈於佛寺， 入三昧遍諸國。


於善友無諭諂， 不慳惜他人物，
見人施助其喜， 行菩薩無仇怨。


如所念言亦爾， 於善友有誠信，
聞講法不求短， 若說經心喜踊。


常志善念廣度， 戒等定不離慧，
常教人一切智， 行慈意得淨住。


常喜意念於佛， 常精進在深法，
自勗勉立功德， 魔用是不得便。


為一切滿所願， 無極哀勸足檀，
以雜施致黠慧， 供三寶得致佛。

