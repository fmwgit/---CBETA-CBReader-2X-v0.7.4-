大正新脩大藏經數位版, No. 606 修行道地經

修行道地經卷第七


巍巍佛德尊， 威神不可量，
道法隨時化， 度脫諸十方。
覩見生死瑕， 為現法橋梁，
毀呰終始苦， 嗟嘆于泥洹。
分別弟子快， 而順示厥行，
稍稍而開導， 乃至于大安。


修行見終始， 地獄之苦惱，
畜生餓鬼厄， 天下世間別；
生死之展轉， 譬如于車輪，
父子兄弟乖， 妻息子離慼；
涕哭淚流下， 超于四海水，
飲親之乳湩， 踰於五江河。
修行故捨家， 專精為道法，
不慕時俗榮， 如明者捨毒。


譬如有人遠行賈， 至於彼國遭疾病，
眾人死亡十遺一， 死屍狼藉無藏者。
心自悔恨至其國， 吾何不遇值此殃，
則得良醫療其疾， 便還本土難復行。
畏生死患亦如是， 覩於五道周旋苦，
自責本咎不覺道， 終始辛苦甚憂惱，
一心精進求泥洹， 欲度世間諸怖驚，
惡終始困猶死屍， 專志而向無為城。


修行恐命盡， 或入三惡道，
不復計吾我， 歸命於三寶。
猶昔有賈人， 遠行求財利，
睡眠而臥寐， 為惡賊所害。
中有強健者， 盡力走得脫，
歸家說遭厄， 今乃得安耳，
已得羅漢道， 乃自知為限，
不能入生死， 以泥洹為礙。
更合強猛伴， 嚴兵時行夜，
賊見不敢前， 便退歸本土。
在於無為界， 知泥洹為限，
則發菩薩意， 行大慈大悲。
分別深空行， 不著無所斷，
周旋度生死， 無有三界難。


昔者有一人， 而生有三子，
養育令長大， 故求父衣食。
父告於三子： 吾又年老極，
汝當供養父； 既大索吾力，
告言汝向官， 榜笞以五毒。
子聞父之命， 則奉行孝道，
入海求七寶， 供奉于尊父，
又得照明珠， 父則更年少。
三子心意識， 情欲不知足，
父訶更孝順， 謂施戒道慧。
遵於七覺意， 成羅漢泥洹，
受佛大深教， 更發菩薩心，
道德甚巍巍， 覩見十方佛，
不礙四大身， 猶空無所拘。


如鼈縮頭足， 不畏羅漢然，
得飛為龍神， 菩薩亦如是。


如人遠賈作， 弟子亦如是，
積功觀惡露， 察萬物非常；
菩薩如明人， 求利不遠遊，
無生死泥洹， 得成平等覺。


譬如眾賈人， 行於大曠野，
疲極恐不達， 導師化城郭。
眾人住休息， 安止有日月，
知其心厭已， 便沒不復現。
佛世尊如是， 見畏生死難，
便為現無為， 使度三界苦。
臨般泥洹時， 為示大道化，
令逮無從生， 廣濟於一切。
又譬如大國， 卒遭三厄患，
各散詣他國， 國安還不還。
畏生死之難， 是謂為弟子，
還國不以恐， 菩薩化十方。
權慧方便化， 皆令得其所，
譬如大船師， 往返無休息。
佛世尊如是， 法身來往返，
周旋於一切， 如日光普現。


譬如有長者， 諸子甚眾多，
五樂自迷惑， 著於故殿舍，
柱腐而欲壞， 中心而生火，
父恐殿舍崩， 鎮殺其諸子。
因作眾伎樂， 出子等賞賜，
佛世尊如是， 從緣覺意成。
臨滅度之時， 佛則往其前，
為現一法教， 大乘等無異。


譬如有人求聖王， 及見一城謂是邦，
諸小國王憶轉輪， 在中娛樂謂大通。
休息天王往見之， 則為解說此鬼土，
非為大帝轉輪王， 爾乃驚怖自知非。
便發往詣大帝邦， 見威神德大巍巍，
吾冥不解久迷惑， 則奉聖王常侍從。
欲學大道不了了， 還墮緣覺亦如是，
然後受佛深微行， 乃至無上正真道。
光光佛威德， 其德濟眾生，
等心加一切， 除三毒之名。
永脫生死苦， 道因智慧成，
清淨如日光， 徹照三界冥。


菩薩大士為修行， 了一切空身如化，
因緣合成得是體， 坐心不正追逐邪。
譬如賈人遠遊行， 遙見樹木謂是賊，
心各懷懅而馳散， 導師解之心乃安。
菩薩如是解本無， 為一切師廣說法，
示弟子等大道深， 如日光出無浮雲。


如人少仕進， 至尉及令長，
二千石州牧， 四征至公卿，
大王并轉輪， 日月天帝釋；
菩薩亦如是， 稍稍積功德，
奉六度無極， 行是得至佛，
開化十方人， 悉令至大安。


譬如有人行入海， 未曾懈癈乃至耳，
合人乘船至龍王， 從求大寶如意珠，
以施一切莫不蒙。 菩薩如是行四恩，
大慈大悲行大道， 一心精進三昧門。
如人聞天有玉女， 夙夜思惟夢得見，
菩薩如是等精進， 見十方佛無不遍。
又如目冥思日光， 良醫治之眼即明，
菩薩如是專向佛， 未曾休息不退轉。
如以珍寶著水精， 展相光耀無不照，
菩薩如是三昧定， 從佛受教遍教化。


初發意菩薩， 慈念諸十方，
如父母子身， 等心無希望。
漸漸發行迹， 如樹芽至莖，
枝葉節華實， 種者功不唐。
菩薩亦如是， 稍稍奉行道，
功德以成滿， 平等最吉祥。
猶若起大屋， 平地始基牆，
累之令高大， 覆蓋正圓方。
請會親鄉黨， 飲食作樂倡，
菩薩救眾生， 度脫以道光。


人身及五陰， 觀之無處所，
四諦十二緣， 一切悉如化。
如其夜夢見， 一國大快樂，
為王作大臣， 伎樂而豪富。
入地獄餓鬼， 為驢輩中鳴，
天上七寶殿， 相娛寤不見。
慧者觀三界， 五陰悉如夢，
以了無處所， 逮得不起忍。
道法無遠近， 猶空無所處，
心空解本無， 忽如日大光。
當爾時之慧， 無得無所失，
道無去來今， 覺乃本無一。


如人久困貧， 乞食從眾聖，
便自還剋責， 吾宿積罪冥。
便發恭敬意， 慈念于眾生，
若得為帝王， 給施於萬姓。
則臥於樹下， 其影蔭彼形，
使者啟群臣， 悉往而奉迎，
立之為國王， 事佛及眾聖。
菩薩亦如是， 超越解本淨，
德高為巍巍， 度脫諸群生。
五事不污空， 心淨如寶英，
救濟五道厄， 使除終始冥，
如月十五日， 星中而獨明。


昔有人發意， 欲見佛世尊，
其尊何等類？ 說法義云何？
阿難問何人？ 佛言未曾有。
尊身忽不現， 怪之何所湊？
便自解了慧， 佛身無所遊，
空體慧住道， 示現無不周，
道法如嚮應， 等心無怨讐，
解義若斯者， 如空莫不覆。


初發意菩薩， 解四大本空，
視生死泥洹， 一切覩皆同。
譬如借他物， 當還所取供，
不計吾我人， 除去諸曚曚。
不見心意識， 道明越海江，
三界如幻化， 菩薩受諷誦。
五道猶野馬， 眾惡悉佛種，
勸化諸未解， 法身不轉動。


於是發意為菩薩， 分別空義解本末，
以入道法無所乏， 智慧具足神通達。
猶如蓮華生污泥， 發如來意成菩薩，
開化一切眾生類， 等住法門為正覺。
華生泥中清淨好， 四種之色喻四等，
超越次第阿惟顏， 勇猛力伏首楞嚴。


譬如小鳥住大樹， 戰慄不安五枝散，
菩薩大士亦如是， 超行成就動三千。
其心堅固如金剛， 度脫一切生死患，
弟子猶如金翅鳥， 處在三界無所感。


如人卒立為國王， 菩薩大士亦如是，
曉了深慧至無極， 得成佛道度十方。
猶如虛空生大樹， 根株枝葉四分布，
照於八隅上下方， 地高下平五穀滋。
人在生死凡夫身， 忽解深法惠流布，
令十方人度三塗， 等心一切雨甘露。

