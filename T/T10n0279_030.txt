大正新脩大藏經數位版, No. 279 大方廣佛華嚴經

大方廣佛華嚴經卷第三十


菩薩志樂常安住， 正念堅固離癡惑，
其心善軟恒清涼， 積集無邊功德行。
菩薩謙順無違逆， 所有志願悉清淨，
已得智慧大光明， 善能照了一切業。
菩薩思惟業廣大， 種種差別甚希有，
決意修行無退轉， 以此饒益諸群生。
諸業差別無量種， 菩薩一切勤修習，
隨順眾生不違意， 普令心淨生歡喜。
已昇調御人尊地， 離諸熱惱心無礙，
於法於義悉善知， 為利群生轉勤習。
菩薩所修眾善行， 無量無數種種別，
於彼一切分別知， 為利群生故迴向。
以妙智慧恒觀察， 究竟廣大真實理，
斷諸有處悉無餘， 如彼真如善迴向。
譬如真如遍一切， 如是普攝諸世間，
菩薩以此心迴向， 悉令眾生無所著。
菩薩願力遍一切， 譬如真如無不在，
若見不見念悉周， 悉以功德而迴向。
夜中隨住晝亦住， 半月一月亦隨住，
若年若劫悉住中， 真如如是行亦然。
所有三世及剎土， 一切眾生與諸法，
悉住其中無所住， 以如是行而迴向。
譬如真如本自性， 菩薩如是發大心，
真如所在無不在， 以如是行而迴向。
譬如真如本自性， 其中未曾有一法，
不得自性是真性， 以如是業而迴向。
如真如相業亦爾， 如真如性業亦爾，
如真如性本真實， 業亦如是同真如。
譬如真如無邊際， 業亦如是無有邊，
而於其中無縛著， 是故此業得清淨。
如是聰慧真佛子， 志願堅固不動搖，
以其智力善通達， 入於諸佛方便藏。
覺悟法王真實法， 於中無著亦無縛，
如是自在心無礙， 未曾見有一法起。
如來法身所作業， 一切世間如彼相，
說諸法相皆無相， 知如是相是知法。
菩薩住是不思議， 於中思議不可盡，
入此不可思議處， 思與非思皆寂滅。
如是思惟諸法性， 了達一切業差別，
所有我執皆除滅， 住於功德無能動。
菩薩一切業果報， 悉為無盡智所印，
如是無盡自性盡， 是故無盡方便滅。
菩薩觀心不在外， 亦復不得在於內，
知其心性無所有， 我法皆離永寂滅。
彼諸佛子如是知， 一切法性常空寂，
無有一法能造作， 同於諸佛悟無我。
了知一切諸世間， 悉與真如性相等，
見是不可思議相， 是則能知無相法。
若能住是甚深法， 常樂修行菩薩行，
為欲利益諸群生， 大誓莊嚴無退轉。
是則超過於世間， 不起生死妄分別，
了達其心如幻化， 勤修眾行度群生。
菩薩正念觀世間， 一切皆從業緣得，
為欲救度修諸行， 普攝三界無遺者。
了知眾生種種異， 悉是想行所分別，
於此觀察悉明了， 而不壞於諸法性。
智者了知諸佛法， 以如是行而迴向，
哀愍一切諸眾生， 令於實法正思惟。

