大正新脩大藏經數位版, No. 310 大寶積經

大寶積經卷第九十五


善惡猶種植， 皆隨業所生，
何有苦子因， 成熟甘果者？
現見法如是， 智者應思惟，
苦報酬惡緣， 為善常安樂。


積財雖千億， 貪著心不捨，
智者說此人， 在世恒貧苦。
彼雖無一物， 安住捨離心，
智者說斯人， 世間最富貴。
智者離諸惡， 一切皆端嚴，
愚夫由作罪， 舉身皆醜陋。
智者勸修善， 愚夫恒為惡，
寧受智毀罵， 不用愚稱讚。


妄語之人， 口氣常臭， 入苦惡道，
無能救者。 夫妄語者， 誑於自身，
亦誑天龍， 摩睺羅等。 當知妄語，
為諸惡本， 毀清淨戒， 死入三塗。
汝設與我， 滿閻浮金， 我終不能，
作於妄語。


愚人昏迷念不淨， 耽染臭穢膿血身，
諸欲迅滅歸無常， 永沈地獄閻羅界。
假令變化如汝等， 色身殊勝滿世間，
我無一念貪染心， 常生如夢如怨想。


仁今勤修淨梵行， 於諸欲願何所求？
為求日月釋梵天？ 為求三有諸王位？


我觀日月釋梵天， 世間王位三有報，
一切無常不堅固， 何有智者為茲願？


我本不貪世間樂， 但求不生不滅身，
勤修方便濟群生， 願同登彼菩提路。


汝言弘濟為群生， 此心廣大無與等，
願破魔軍證甘露， 由斯恒轉勝法輪。


設有伏藏千億餘， 以貪愛心無厭足，
猶如大海吞眾流， 如斯愚人最為貧。
由此復令貪增長， 展轉滋蔓相續生，
於現在世及未來， 彼無智者常貧匱。


若人多貪求， 積財無厭足，
如是狂亂人， 名為最貧者。
王恒多賦稅， 橫罰無過人，
愛著於國城， 不觀來世業。
於世得自在， 不能蔭群生，
見諸貧苦人， 曾無憐愍念。
耽染於女人， 不懼於惡道，
邪亂未常覺， 豈非貧窮者？
若人知淨信， 歸依佛法僧，
於身及命財， 常念不堅固。
知不堅固已， 於彼不迷惑，
能於身命財， 永得常堅固。
若能勤念住， 樂於不放逸，
彼人名富貴， 善財常安樂。
如火焚燒時， 不厭於林樹，
王今亦如是， 貪愛無厭足。
水不厭於雲， 海不厭於水，
王今亦如是， 何有厭足時。
日月常巡歷， 不厭於四方，
王今亦如是， 終命無休息。
如火焚燒時， 不厭於草木，
智人亦如是， 未甞不行善。
如水不厭雲， 如海不厭水，
智人亦如是， 不厭善增長。
王位雖自在， 畢竟歸無常，
一切皆不淨， 智者應捨離。


如來真實智， 悲愍諸群生，
願知我深心， 垂哀為作證。


善哉摧伏我憍慢， 當得如來最勝身，
以此王位捨於汝， 願恒為汝菩提眾。
我實貧窮汝為富， 今知此說非妄言，
王位徒為眾苦因， 背於白法生惡趣。


我等今者， 發菩提心， 當成正覺，
說諸勝法。 於諸眾生， 施以安樂，
我樂菩提， 得佛法故。

