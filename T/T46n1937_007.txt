大正新脩大藏經數位版, No. 1937 四明尊者教行錄

四明尊者教行錄卷第七


大雄覺世垂微言 磅礴日月周乾坤
智者才辯窮化元 時為演說開迷昏
八萬總結河沙塵 俱入天台止觀門
法智遠出揚清芬 游戲三昧真軼群
志堅氣直貌且溫 少而敏悟老益勤
遺旨從衡深討論 消文釋義雖繽紛
辭淳理妙簡不煩 或懺或講忘晡昕
邇遐學徒日駿奔 成等正覺消波旬
俾諸佛祖道彌尊 如流已清濬其源
如葉已茂培其根 行高名重上國間
天子遣使來中閽 賢豪勳戚固所忻
命服錫號迴天恩 知身變滅如浮雲
誓勇棄舍甘趨焚 素願莫適仍修熏
眾生嗜好隨貪瞋 三塗轉徙如膏輪
有能頓悟報施因 罪福苦樂岐以分
說本無說誰其人 師心了了所夙敦
言能破妄寧非真 身雖云亡今常存
江淅蕃蕃其子孫 詔億萬世觀斯文


道行于世 久之其天 教敷于聖
翊知其賢 皇矣真覺 始垂化緣
開顯一性 周流大千 異人間出
宗風迭宣 洪惟智者 妙達金僊
真乘顯暢 法炬光筵 鄞江嗣矣
四海昭然 紫宸加異 外域申虔
三觀獨照 萬行彌堅 玉性本潔
珠形自圓 安步覺地 亡軀講筵
法不我悟 善期眾遷 汝曹尚怠
吾軀可捐 冀人警悟 奉誨周旋
朝賢眷眷 道友拳拳 咸懷戀慕
不許焚然 其利日廣 其心益專
化無不至 教無不詮 報靈藉世
慧日沈淵 師之道機 靡得而言
師之化迹 可得而鐫 銘之于塔
芳香永傳


誰乎喪我朋 誰復繼毘陵
天上無雙月 人間秖一僧
遺文禪次集 講座病猶陞
今也挂空影 紗龕籠夜燈


江上傷懷久 斜陽遍越陵
君為出世士 我亦謝時僧
貝葉同年講 蓮華異日陞
法門傳弟子 何啻百千燈


堂堂我師 法苑英才 子生皇宋
獨步天台 荊溪往沒 鄮嶺重來
教門久塞 我師洞開 義雷迅發
迷蟄春迴 繪儀罔及 奮藻難裁
煥然睟容 孰不欽哉


道以功振 化以行施 識貽所導
解貽所規 信者興仰 學者興隨
遠則聽範 邇則觀儀 影響相契
聞見交馳 德兮斯茂 教兮斯滋
示順世兮 存乎所表 流繼裔兮
存乎所師


靈山一席 儼在天台 後十三葉
復生奇才 唱道四明 講肆宏開
溥海聲聞 雲雷 章聖在御
中使鼎來 得法大旨 皇心恢恢
錫號法智 宸章昭回 抵今後學
咸仰崔嵬 蘭馨菊芳 本一根荄


於戲我祖 法身圓具 非生非滅
示有新故 即事而真 不離當處
我作是銘 如是安住


台山巖巖標幾尋 傳教孜孜開寶林
寒猿野鶴盡念法 猊座無言揚妙音


教敷徒儀 徒為教主 徒徹愈明
徒誕自侮 明則契聖 感以從真
侮則徒咎 咎非教淪 偉哉吾師
達明契聖 坐台指人 學及古性
生異其迹 死奇其屍 南嘩是聞
俾徒勤思 師徒伊誰 克完厥守
佩于永年 勿誕以咎


智者圓宗 然師後躅 代產奇士
溫其如玉 興教劬勞 誨人委曲
法海揚帆 昏衢秉燭 錫振何處
塔局深谷 法子法孫 燈燈相續


如雲不定。 合浦珠光。 崑丘玉瑩。 順化遺形。
示空達性。 萬古千秋。 瞻仰彌盛。


出懺爐煙緣篆字。 訓徒言語隔溪聲。 山遮水遶應難見。
長把高名頂上擎。


幸聞智者教重興。 講外金經晝夜聲。 又侶南山行道處。
足間應有鬼神擎師與徒眾常誦金光明經晝夜經聲不絕。


不離三界。生我大師。 白毫異相。 滿月奇姿。 戒珠普炤。
慧海無涯。 人天福聚。 瞻之仰之。


相望幾千里。曠然違道情。 自茲成乍別。 疑是隔浮生。
得旨探玄寂。 無心競利名。 苑齋正秋夜。
誰伴誦經聲。


呼一切人。 皆是鄉人。 冷雲掃電。 枯木生春。 決定願力。
再來歸命。 天台後身。


憶昔昏霾萬里開。 德星一點耀南台。 修真名自神州起。
慕法僧多日本來。 道樹幾將成巨蠧。
慧燈相次作寒灰。 當時不假扶持力。 塵劫茫茫事可哀。


祖禰圖中迹有開。 重光高塔應三台。 教流海國推原委。
藍染宗風有自來。 戒瑩淵珠清澈底。
道參玄造律飛灰。 千載螺溪一陳遮。 法門堪歎亦堪哀。


海角復天涯。 形分道不賖。 燈青讀圜覺。 香煖頂袈裟
戒比珠無類。 心猶鏡斷瑕。 平生賴慈眼。
南望一咨嗟。


庖犧畫易。 眹兆太極。 一陰一陽。 已墮形迹。 瞿曇說法。
身心泯寂。 三止三觀。 忽漏消息。 箇中至妙。
杳冥昏默。 何假言詮。 焉庸訓釋。 猗歟智者。
生稟岐嶷。 八彩重瞳。 人固莫識。 南嶽一見。
頓明宿昔。 悟旋陀羅。 既非他得。 云胡止觀。
紛紛藉藉。 蓋以慈緣。 憫世迷惑。 作是筌罤。
如援嫂溺。 豈期後學。 紙上尋覓。 文字猥繁。
道益薄蝕。 精義入神。 蟬蛻筆墨。 不離當處。
靈山一席。 師之本願。 於是乎塞。 祠宇巋然。
遺容殊特。 凡百君子。 過之必式。


止觀宗旨。 鼎盛于隋。 末法不競。 將遂堙微。 通師崛起。
三韓之湄。 風帆萬里。 捨筏從師。 得道已竟。
言歸有期。 四明檀越。 顧氏承徽。 捐宅為寺。
盡禮邀祈。 名曰寶雲。 金剎巍巍。 師既戾止。
學徒影隨。 戶外屨滿。 聲走天涯。 台山墜緒。
接統興衰。 有二神足。 真師子兒。 慈雲法智。
迭和塤箎。 人皆謂師。 蟠英孕奇。 植根堅固。
獨幹枝。 花開五葉。 異轍同歸。 抵今禪教。
遂得並馳。 續佛壽命。 師其以之。


靈山之會。 龍象雲蒸。 羊鹿牛車。 同歸一乘。 雨勝法雨。
普潤有情。 逮及後世。 止觀爰興。 慈鋒慧劒。
摧墮疑城。 誰其嗣之。 粵有四明。 講席雄峙。
淵默雷聲。 天台正統。 於焉繼承。 章聖在御。
使馹馳星。 問佛大旨。 得其精英。 宸恩載錫。
法智鴻名。 是為釋子 萬古光榮。


英英式師。 文中之虎。 口角珠璣。 筆端繡組。 王侯欽承。
聖君眷與。 慈雲錫號。 天竺是處。 法智為兄。
通公為父。 濟濟一門。 龍掀鳳翥。 積功累行。
知幾寒暑。 四眾仰止。 如子依母。 梵音洋洋。
周浹寰宇。 凡曰禮文。 悉由纂敘。 普賢願力。
金手摩撫。 盡未來際。 作懺悔主。


豁大千戶牖。 識虛空面目。 不容正祝。 聊以旁矚。
一時花現於優曇。 萬里香飄於瞻蔔。 以截流辯。
卷學海之鯨濤。 以徹法眼。 轉義天之雙轂。
見法界性。 入螺溪門。 是知。 遇白牛而難駕。
注黃金而易昏。 闢三觀之祕楗。 操凡聖之宏略。
通玄峯頂何巍巍。 淮海清風振寥廓。

