大正新脩大藏經數位版, No. 387 大方等無想經

大方等無想經卷第三


如來大醫王！ 金剛身不壞，
意等慧殊勝， 戒淨愍眾生；
除斷諸煩惱， 猶如日破闇，
今說陀羅尼， 如雲降大雨！


如來深密語， 二乘所不解，
為眾故宣說， 悉令得安樂。


我今稽首禮， 不生於諸有，
方便行諸趣， 普為一切眾；
如來心自在， 是故其身常，
為眾轉生死， 如華無所染。


為諸眾生故， 顯示生死義，
佛無煩惱業， 為眾故處之。


佛心難思議！ 智身亦復然，
為化眾生故， 廣開此法門。


如來金色身， 智寶為瓔珞，
善法之寶聚， 猶須彌草木。


如來無生滅， 佛法難測量！
眾生無明覆， 廣演於法界！


諸佛如來說， 上妙微密藏，
能令一切眾， 永度煩惱流，
斷滅生死苦， 一切永無餘，
深自覺悟得， 涅槃常樂俱。
如來天中天， 成就無量德！
今說《大雲經》， 為眾發道心。


如來深密藏， 眾生所不解，
唯願為一切， 分別令淺易。


如來大醫王！ 無身方便身，
無礙如虛空， 廣說大雲經。


無畏、無我心， 無貪愍眾生；
以大方便故， 而為一切世。
如來功德力， 故令我得知，
無上、無邊身， 不可得思議。
我聞是經已， 永斷諸煩惱！


如來大神通！ 其身無動轉，
為眾斷生死， 故說《大雲經》。


世尊大雹王， 天中天滿雨；
知諸煩惱業， 而能永斷之。
凡夫結無邊， 輪轉受生死；
菩薩無煩惱， 故不至諸趣。


如來無上王！ 無生亦無滅，
為諸眾生故， 示現於生滅。
真實常不變， 為眾說無我，
其身如金剛， 不可得沮壞。


如來無貧富， 其身無觸礙，
憐愍一切故， 樂說《大乘經》。


如來無上尊， 修集於正道，
雖成堅固藏， 其心初無悋，
慈愍於眾生， 及為我等故，
今於此寶座， 宣說如是經。


無上智微妙， 猶如大海水，
其力難思議， 故能師子吼；
為諸眾生故， 生於憐愍心，
今說方等經， 其意無所畏。


如來無因喻， 無勝、無有邊，
為諸眾生故， 方便師子吼。


如來方便入涅槃， 其身不動亦不滅，
所入禪定難思議， 眾生不解謂永滅。


三千大千界， 佛於法自在，
法身不可見， 為眾現相好。


如來大法王， 慧眼喻千日，
定根金剛手， 能壞諸煩惱。


禮佛無量力， 常住不壞身，
為諸眾生故， 說種種法界。


如來祕密藏， 甚深如大海，
為諸眾生故， 淨行於法界。


如來智慧海， 甚深難可測，
普為眾生故， 今說《大雲經》。


如來無見頂， 無勝無有上；
今放大光明， 廣為諸眾生。


眷屬不可壞， 猶如金剛寶，
摧伏魔官屬， 為眾說是經。


成就於善相， 安坐善妙床，
廣為諸眾生， 敷演無上法。


菩提樹常住， 弟子樂依止，
安根不動搖， 故得生定牙，
獲果常不變， 是故稽首禮。


如來戒無上， 智慧無上上！
憐愍眾生故， 廣說《大雲經》。


如來大智海， 我今至心禮，
深定祕密藏， 大悲故宣說。
如來既自獲， 常樂我淨等，
亦復令眾生， 同己之所得。


如來大施主， 莊嚴大施聚，
施一切眾生， 不觀田非田。


諸佛等正覺， 是世之福田，
大慈悲憐愍， 一切諸眾生，
能了田非田， 故名阿梨呵。


諸佛婆伽婆， 所說微妙法，
所為諸眾生， 悉皆難思議！

