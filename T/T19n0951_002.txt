大正新脩大藏經數位版, No. 951 一字佛頂輪王經

一字佛頂輪王經卷第二


釋迦大師子， 無量菩提門，
理趣自在行， 當為最上使。
見苦迫有情， 樂修行此法，
天人共戴仰， 當成無上尊。
修習是深法， 稱歎大妙呪，
信樂於大乘， 心行應菩提。
住塔淨堂室、 河淵及泉側、
逈樹山窟中、 山林多花處，
獨坐堅淨心， 潔身、口清淨，
是處常止住， 依法持禁戒。
一心憶持呪， 識呪三摩地，
出生及成就， 種種證相法。
證法呪成已， 破滅生死家，
所願皆圓滿， 不久獲菩提。
常用二種意， 持戒并善伴，
成就此不難， 即此身得證。
不動心堅淨， 常憶佛菩提，
佛頂輪王法， 則此身得證。
若有呪者伴， 勤修為有情，
難思眾多相， 則此身得證。
誠心呪印塔， 誦呪修大法，
一一分明解， 則此身得證。
堅固具精進， 廣大心無量，
作法最增上， 則此身得證。
身諸相圓滿， 質直具真智，
能忍苦飢渴， 是人應成就。
智者若當得， 此經及法門，
彼亦不久時， 最勝證成就。

