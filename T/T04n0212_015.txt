大正新脩大藏經數位版, No. 212 出曜經

出曜經卷第十五

駏驉坐妊死， 士以貪自喪。

芭蕉以實死， 竹蘆實亦然，


如是貪無利， 當知從癡生，
愚為此害賢， 首領分在地。


愚人貪利養， 求望名譽稱，
在家自興嫉， 常求他供養。


勿猗此養， 為家捨罪， 此非至意，
用用何益？


愚為愚計想， 欲慢日用增，
異哉夫利養， 泥洹趣不同。


能諦知是者， 比丘真佛子，
不樂著利養， 閑居却亂意。


夫欲安命， 息心自省， 不知計數，
衣被飲食。


如笮瞻蔔華， 出油用膏車，
臭脂膏致遠， 豈貴好以醜？
百味食續命， 支形得行道，
苦酒豆食， 全命何假彼。


不自望利， 不諂於人， 不依他活，
守己法行。


毒蛇擎持頸， 被服虎斑文，
行如鶴伺魚， 閉塞寂無聲。
內無四等心， 欺詐於主人，
是故離諭諂， 以真練精神。
如來廣普教， 三界廓然明，
所以致利養， 由有賢聖道。
施者忘慳貪， 盡心事三寶，
是以離欺詐， 以法成其性。


夫欲安命， 息心自省， 如鼠藏穴，
潛隱習教。


夫欲安命， 息心自省， 趣得知足，
念修一法。


約利約可， 奉戒思惟， 為慧所稱，
清潔勿殆。


比丘三達， 解脫無漏， 寡知尠識，
智者憶念。


其於飲食， 從人得利， 而有惡法，
從供養嫉。


多集知識， 強服法衣， 但望飲食，
床臥之具。


當知是過， 養為大畏， 寡取無憂，
比丘釋意。


非食命不濟， 孰能不揣食？
夫立食為先， 知是不宜嫉。


嫉先創己， 而後創人， 擊人得擊，
是不得除。

