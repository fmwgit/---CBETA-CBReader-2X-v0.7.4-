大正新脩大藏經數位版, No. 1671 福蓋正行所集經

福蓋正行所集經卷第一


稽首禮諸佛， 及菩薩聖眾，
能以淨智眼， 普導於群有。
帝釋具千眼， 大自在三目，
及日月光明， 皆不能遍照。
那羅延二目， 變現諸色像，
降伏阿修羅， 恃憍慢嗔恚。
唯佛具智光， 滅惡除積暗，
如以孔雀尾， 拂除諸垢毒。
如來大丈夫， 頂舒白毫相，
七匝右成螺， 潤澤極可愛，
日月世燈明， 隱蔽皆不現，
諸天及世人， 咸供養稱讚。

