大正新脩大藏經數位版, No. 352 佛說大迦葉問大寶積正法經

佛說大迦葉問大寶積正法經卷第二


利益諸眾生， 欲行清淨行，
令生一切智， 不擇於貴賤，
同入如來慧， 真實愍眾生，
心意不退轉， 善友及惡友，
平等觀於彼， 雖到於涅槃，
愛語先問訊， 憂愍於重擔，
及彼諸眾生， 不斷於大悲，
求法心無苦， 聞義常不足，
恒省自身非， 不譏他人犯，
具修眾威儀， 而起大乘行，
不求於果報， 所持諸戒德，
斷滅於輪迴， 令彼諸有情，
遠害增道意， 忍辱集善根，
精進修諸行， 如入無色定，
智慧諸方便， 總持而善解，
四攝恒受行， 持犯二俱愍，
常處於林間， 恒樂聞深法，
厭離於世間， 愛敬無上果，
遠離聲聞乘， 而修大乘行，
棄捨於惡朋， 親近於善友，
五通四無量， 智慧悉通達，
清淨絕無知， 不著於邪正，
依師究真實， 純一無雜行，
佛說觀行法， 先發菩提心。
若此三十二， 善逝當演說，
菩薩具足行， 得佛甘露味。


譬如地大， 與諸眾生， 依止長養，
於彼眾生， 無求無愛。 菩薩亦爾，
從初發心， 直至道場， 成無上覺，
運度有情， 無求無愛， 無冤無親，
平等攝受， 令得菩提。


譬如水界， 潤益一切， 藥草樹木，
令得生長， 無愛無求。 菩薩亦爾，
以淨慈心， 遍及有情， 次第普潤，
淨種增長， 破大力魔， 得佛菩提。


譬如火界， 成熟一切， 五穀苗稼，
而彼火界， 於其苗稼， 無求無愛。
菩薩亦爾， 以智慧火， 成熟一切，
眾生善芽， 菩薩於彼， 無求無愛。


譬如風界， 隨自勢力， 普遍佛剎。
諸菩薩眾， 亦復如是， 以善方便，
為其佛子， 說最上法。


譬如魔冤， 領四軍兵， 欲界諸天，
不能降彼。 菩薩亦爾， 得意清淨，
一切眾魔， 不可惑亂。


譬如白月， 漸漸增長， 直至圓滿，
菩薩亦爾， 以無染心， 求修諸善，
漸漸增進， 白法圓滿。


譬如日出， 照彼世間， 一切物像，
無不朗然。 菩薩亦爾， 放智慧光，
照諸有情， 無不開解。


師子獸王， 威德勇猛， 所行之處，
心無驚怖。 菩薩亦爾， 安住多聞，
持戒智慧， 於彼世間， 所行之處，
離諸怖畏。


譬如龍象， 有大勢力， 身負重物，
而不疲苦。 菩薩亦爾， 擔負眾生，
五蘊諸苦， 亦無疲苦。


譬如蓮華， 出生水中， 濁水淤泥，
而不可染。 菩薩亦爾， 雖生世間，
種種雜染， 而不能著。


譬如有人， 以其方便， 而斷樹身，
不斷樹根， 如是後時， 復生大地。
菩薩亦爾， 以善方便， 斷彼煩惱，
不斷彼種， 以大悲故， 復生三界。


譬如一切， 江河諸水， 皆入大海，
同一鹹味。 菩薩亦爾， 所有一切，
善根利益， 迴向菩提， 及彼真際，
同歸一味。


譬如四王， 及帝釋眾， 要彼安住，
妙高之山。 菩薩亦爾， 為一切智，
所修善法， 安住菩提。


譬如國王， 欲行王事， 須仗宰臣，
而得成就。 菩薩亦爾， 欲為佛事，
假方便慧， 決定成就。


譬如虛空， 晴無雲霧， 於彼世間，
終不降雨。 菩薩亦爾， 寡聞少智，
於其有情， 無說法相。


譬如虛空， 雲雷忽起， 必降甘澤，
成熟苗稼。 菩薩亦爾， 普覆慈雲，
降霔法雨， 成熟有情。


譬如世間， 轉輪聖王， 所有七寶，
恒隨王行。 菩薩亦爾， 有七覺支，
所到之處， 隨逐菩薩。


譬如摩尼寶， 富貴廣得多，
迦哩沙波拏， 百千不可比。
菩薩亦如是， 富貴倍弘多，
辟支及聲聞， 百千亦難比。


譬如忉利天， 住彼雜林者，
受用於富貴， 平等無有二。
菩薩亦如是， 住心清淨者，
正直為群生， 方便亦無二。


譬如世間人， 善知藥禁呪，
一切毒藥等， 不能為損害。
菩薩亦如是， 若具方便慧，
一切煩惱毒， 不能為損害。


譬如糞壤地， 出生於甘蔗，
倍常而肥盛。 菩薩處煩惱，
出生一切智， 其義亦如是。


譬如重病者， 令彼服良藥，
雖服病不退， 彼人不可療。
著空亦如是， 於彼一切處，
深著於空見， 我說不可醫。


譬如愚迷人， 於空生怕怖，
悲哭而遠行， 恐虛空落地。
虛空無所礙， 不損於眾生，
此人自愚迷， 妄生於驚怖。
沙門婆羅門， 愚見亦如是，
聞彼諸法空， 心生於怖畏，
若空破壞我， 依何生受用？


譬如工畫師， 畫彼惡夜叉，
於彼自驚怖， 迷悶仆倒地。
凡夫亦復然， 自著於聲色，
迷彼不覺知， 墮落輪迴道。


譬如於幻士， 能變於幻化，
而彼幻化人， 亦能變幻士。
相應行比丘， 發意亦如是，
說彼一切空， 無實空亦說。


譬如鑽二木， 風吹生彼火，
火生剎那間， 而復燒二木。
正觀亦如是， 能生於慧根，
生彼一剎那， 還復燒正觀。

