大正新脩大藏經數位版, No. 2121 經律異相

經律異相卷第三十四


世人重其身 好衣加寶香
綺視雅容步 姿則欲人觀
死皆棄於塜 何用是飾嚴


譬如一身居 人去舍毀傾
神遊而身棄 莫能制其形
癡貪謂可保 安知後當亡


觀神載形時 猶馬駕車行
車敗而馬去 可知此非常


本見城完好 中人樂安居
所求未央足 何便忽空虛


若乘船度水 至當捨船去
形非神常宅 焉得久長居


人死依塼臥 形具尚鮮好
挺然不動搖 厥神安所在


如雀在瓶中 羅縠覆其口
縠穿雀飛去 神自隨行走


愚憃作惡 不能自解 殃追自焚
罪成熾然 愚所望處 不謂適苦
臨墮厄地 乃知不善

