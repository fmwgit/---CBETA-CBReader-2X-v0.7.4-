大正新脩大藏經數位版, No. 190 佛本行集經

佛本行集經卷第五十九


汝於昔日睡眠時， 我食妙華甘美味，
其華風吹在我邊， 汝反生此大瞋恚？
凡是癡人願莫見， 亦願莫聞癡共居，
與癡共居無利益， 自損及以損他身。


我昔在於深宮裏， 七重牆壁甚高峻，
嚴治樓櫓及却敵， 并有七重隍塹等，
軍眾宿衛執戎仗， 無晝無夜守護我，
如是種種自防守， 身意猶故不安寧。
我今在於世尊前， 無有一人守護我，
及以在於空閑處， 或在樹下山林中，
如我佛子婆提迦， 諸人各各相守護，
行住坐臥常安樂， 是故心無有攀緣。
我昔宮內乘大象， 身著繒綵上妙衣，
食噉粳粮甘美飯， 羹臛調和肉味等。
今者坐臥隨意鋪， 空閑身著糞掃衣，
捨愛拔除苦根本， 欲有所行隨我意。


若人知命不生惱， 亦即不憂是命終，
若能勇猛見真諦， 雖墮苦海終無怖。
已斷有愛比丘等， 於一切物悉已斷，
生死煩惱皆滅盡， 如是無復有後有。

