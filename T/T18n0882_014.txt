大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第十四


吉木為柴并蜜用， 住等攝心作護摩，
金剛忿怒法相應， 擲彼胡麻摧諸罪。
復用前柴作護摩， 依法舉火大熾燃，
常擲粳米作法時， 定於其舍得增益。
吉木為柴并蜜用， 行人作法火熾燃，
吉祥草及珊瑚枝， 與蘇同用增壽命。
復用前柴作護摩， 依法舉火大熾燃，
草并珊瑚枝和油， 隨擲作已常衛護。


刺木為柴屈曲者， 棘刺同用火熾燃，
金剛忿怒等持心， 作護摩者能鉤召。
復用前柴作護摩， 忿怒心燃火熾焰，
赤色華果擲爐中， 能令世間悉敬愛。
吉木為柴依法用， 忿怒心舉火熾燃，
碎鐵如塵擲爐中， 得金剛尊常營衛。
復用前柴作護摩， 等攝心舉火熾燃，
以苦味果擲爐中， 剎那能壞諸惡者。


酸木為柴依法用， 忿怒心舉火熾燃，
酸味華果作護摩， 即成最上敬愛事。
復用前柴作護摩， 等攝心燃火熾焰，
以迦摩果擲爐中， 即成迦摩嚕波事。
依法應用同前柴， 忿怒心燃火熾焰，
想取曠野無形華， 隨擲即得隱身法。
復以前柴依法用， 等攝心舉火熾燃，
想取空中行列華， 隨擲即能空中行。


苦味堅勁木為柴， 等攝心燃火熾焰，
忿怒意爇金剛華， 得依金剛教令作。
復以前柴依法用， 忿怒心舉火熾燃，
隨取華鬘擲爐中， 使彼悉依教令作。
吉木為柴忿怒意， 等攝心舉火熾燃，
擲彼金剛手華鬘， 依彼教令成所作。
復用前柴作護摩， 忿怒心燃火熾焰，
衣服作法擲爐中， 剎那令彼隨教令。


同彼所愛作法者， 安膳那用出生門，
和合設法置其中， 得樂觸故生敬愛。
雌黃用於出生門， 作金剛縛而打擲，
隨四種相作相應， 即獲四種成就法。
牛黃安置出生門， 以祕密拳而逼附，
即於彼處熾焰生， 得與執金剛無異。
欝金用於出生門， 彼作薩埵金剛法，
隱覆彼中熾焰燃， 得與執金剛無異。


金剛事業依法用， 所有大印如次第，
金剛忿怒法相應， 以金剛拳善作用。
勝三昧印亦如是， 當依降三世指法，
所有法印用亦然， 即唵字等諸文字。
彼諸羯磨印次第， 以羯磨拳依法作，
金剛羯磨法相應， 作諸成就皆清淨。


我今次第當演說， 最上四印曼拏羅，
其相猶如金剛界， 金剛忿怒故此說。
依大曼拏羅法用， 如此抨諸曼拏羅，
降三世等隨所應， 周匝當畫於佛像。


自當依法畫四印， 清淨法性曼拏羅，
與相應者同語言， 常得所作皆成就。
自當依法畫四印， 清淨法性曼拏羅，
同彼妙愛語言時， 由觀視故得成就。
自當依法畫四印， 清淨法性曼拏羅，
妙相相應者轉時， 即得妙樂事成就。
自當依法畫四印， 清淨法性曼拏羅，
同妙愛語樂合時， 即獲一切勝悉地。


此曼拏羅得入已， 五欲妙樂悉能成，
他相應者法合時， 即得最上成就事。


當依金剛旋舞法， 即以二手忿怒指，
依法當於自心間， 結彼降三世大印。
金剛旋舞亦復然， 左手當執右手拳，
旋轉還復額前安， 頭指次應置於口。
又復解其旋舞相， 二拳齊密而相合，
頭指復安於心間， 頂禮意生於戰悚。
次竪金剛忿怒指， 即復仰起面相合，
後復旋轉置頂間， 頭指還於口門住。


我今次第當演說， 外界最上曼拏羅，
其相猶如金剛界， 應知此即降三世，
依大曼拏羅法用， 外曼拏羅應遍畫。
彼中所畫依法儀， 月輪中布金剛杵，
金剛杵即降三世， 依法執持於大印，
作金剛步妙威勢， 色相隨應如教說。


此曼拏羅當入已， 以忿怒指而堅密，
出生門中作法時， 一切事業善成就。


此曼拏羅善入已， 最勝大印應安置，
金剛吽字和合時， 即能善作諸事業。


金剛薩埵善哉者， 金剛大寶復善哉！
善哉！金剛妙法門， 善哉！金剛勝羯磨，
能善宣說此正法， 無上金剛祕密乘，
一切如來祕密門， 大乘現證法中攝。


堅固應作祕密鉤， 諸指向外而舒展，
是印相合置頂中， 死者能令得還命。


大哉一切正覺尊， 諸佛大智無有上，
能令死者有情身， 去識還來得活命。


齊竪金剛忿怒指， 指面不著堅固住，
旋轉還成二金剛， 從下漸起至頂上。


堅固應作金剛縛， 小指大指二皆竪，
起是印住等攝心， 此說名為月光印。

