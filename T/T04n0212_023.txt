大正新脩大藏經數位版, No. 212 出曜經

出曜經卷第二十三


如龜藏其六， 比丘攝意想，
無猗無害彼， 滅度無言說。


忍辱為第一， 佛說泥洹最，
不以懷煩熱， 害彼為沙門。


言當莫麤獷， 所說應辯才，
少聞共論難， 反受彼屈伏。


數自興煩惱， 猶彼器敗壞，
生死數流轉， 長沒無出期。


若不自煩惱， 猶器完牢具，
如是至泥洹， 永無塵垢翳。


無病第一利， 知足第一富，
知親第一友， 泥洹第一樂。


飢為第一患， 行為第一苦，
如實知此者， 泥洹第一樂。


最勝言教， 流布無際， 世共傳習，
實無有厭。 如無等倫， 所說善教，
身苦所逼， 何過飢患？


趣善之徒少， 趣惡之徒多，
如實知此者， 速求於泥洹。


有因生善處， 有緣生惡趣，
有緣般泥洹， 如斯皆有緣。


鹿歸於野， 鳥歸虛空， 義歸分別，
真人歸滅。


鹿歸於野， 鳥歸虛空， 義歸分別，
真人歸滅。


不以懈怠意， 怯弱有所至，
欲求至泥洹， 焚燒諸縛著。


比丘速抒船， 以抒便當輕，
永斷貪欲情， 然後至泥洹。


比丘速抒船， 以抒便當輕，
永斷貪欲情， 然後至泥洹。


我有本以無， 本有我今無，
非無亦非有， 如今不可獲。


難見諦不動， 善觀而分別，
當察愛盡原， 是謂名苦際。


斷愛除其欲， 竭河無流兆，
能明此愛本， 是謂名苦際。


見而實而見， 聞而實而聞，
知而實而知， 是謂名苦際。


伊寧彌泥， 陀俾陀羅俾，
摩屑姤屑， 一切毘羅梨，
是謂名苦際。


無身滅其想， 諸痛得清涼，
眾行永休息， 識想不復興，
是謂名苦際。


知生之本末， 有為知無為，
生老所纏裹， 衰者甚難制。


非食命不濟， 孰能不揣食？
夫立食為先， 然後乃至道。


地種及水火， 是時風無吹，
光焰所不照， 亦不見其實。


非月非有光， 非日非有明，
審諦觀此者， 乃應梵志行。


端正色縱容， 得脫一切苦，
非色非不色， 得脫一切苦。


究竟不恐懼， 越縛無狐疑，
未斷有欲刺， 豈知身為患？


所謂究竟者， 息跡為第一，
盡斷諸想著， 文句不錯謬。


知節不知節， 最勝捨有行，
內自思惟行， 如卵壞其膜。


眾施法施勝， 眾樂法樂上，
眾力忍力最， 愛盡苦諦妙。

