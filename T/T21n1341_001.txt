大正新脩大藏經數位版, No. 1341 大威德陀羅尼經

大威德陀羅尼經卷第一


前際及後際， 現在不知故，
造作於惡業， 亦不知諸法。
前際及後際， 現亦無所有，
三世皆平等， 於中無所得。
分別故有得， 若離則無得，
諸法無所有， 如是隨如見。
所說離欲想， 空想亦復然，
想斷無分別， 此說無所有。
說身有所有， 以取故示現，
諸法不可得， 於中無滅者。
若取於涅槃， 思念即顛倒，
取故說有物， 說想還顛倒。
無想說有想， 無想亦復然，
一切想離故， 比丘成無有。
說欲有所有， 瞋癡亦是有，
此無有知已， 是說法眼者。
我已知彼欲， 如是實無物，
不生亦不滅， 此是彼自想。
大智者善說， 諸法無有想，
世俗故有言， 於中不可得。
虛空空說已， 彼得則所有，
不生名與色， 本性是法空。
功力於涅槃， 復有眾生得，
若有想涅槃， 彼見則是惡。
諸想皆滅已， 法想亦復然，
不取亦不捨， 是上丈夫說。

