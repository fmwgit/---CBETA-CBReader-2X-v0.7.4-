大正新脩大藏經數位版, No. 397 大方等大集經

大方等大集經卷第三


大地可說動轉相， 猛風可說停住相，
虛空可說有色相， 佛不說處為非處，
虛空可說作界像， 佛不說處為非處。
如來演說處非處， 下中上分悉真實，
不說是處非處一， 如是二處各無二。
如來亦說下中上， 各各無有三種相，
佛知是處非處已， 故能宣說無上法。
如來了知眾生心， 善能分別細微相，
沙門梵志闇處行， 不知是處非處因。
眾生不知處非處， 是故不能得解脫，
如來悉知處非處， 是故稱為無上尊。
若諸眾生無法器， 如來於是修捨心，
設大方便待時節， 為令彼得真解脫。
如來世尊智無上， 是則名為第一法，
如是清淨第一業， 為令眾生得調伏。
如來說是第一力， 甚深難測無能知，
如是妙法難可宣， 為破邪見憐愍說。


如來獲得無上智， 是故能知業因果，
智知三世非三攝， 能知眾生三世業，
善解眾生安樂因， 亦能了知苦惱因。
如來壞邪無因果， 是故修集第二業，
通達進退二法因， 善惡業果亦復然。
如來知見無障礙， 如觀掌中菴羅果，
知下中上真實相， 三乘所因亦復然。
如來善知眾生業， 亦知善惡諸業果，
眾生業果三世攝， 知見不謬名正覺。


眾生欲解有種種， 其意若干非一徒，
如來真實知諸欲， 故能隨意演說法。
貪欲瞋恚愚癡性， 隨相而知無顛倒，
下中上品亦如是， 善惡業因果真實。
通達三聚無有定， 一切三乘亦復然，
智知三世非三攝， 為諸眾生說三力。


如來人中師子王， 能真實知眾生界，
如來智慧無有邊， 是故能知世無邊。
知善惡行解脫行， 亦知眼色眼識行，
通達一切無量法， 其性本來常清淨。
內外真實無所有， 五陰諸入十八界，
身口意業及四大， 如是諸法悉無實。
知如是等眾生界， 皆悉同於虛空境，
三界性相無真實， 諸煩惱界亦如是。
煩惱性相無堅牢， 無漏解脫亦復然，
如來雖知真實界， 終不言知而生慢。
虛空無量無邊際， 一切眾生界亦然，
如來智慧無邊際， 遠離三種有為相。
佛智無上甚深奧， 一切眾生不能知，
如來憐愍眾生故， 宣說如是第四力。


如來知根到彼岸， 故知眾生種種解，
亦了知根下中上， 并及諸業亦如是，
亦知煩惱輕重相， 及知諸根難易調。
知樂生死及解脫， 了知眼根至意根，
知根行處及滅處， 了知一切三乘根，
有可轉者不可轉， 知眾生根熟不熟，
隨其意種為說法， 善知呵責軟語調。
知有不受教誨者， 則於其人修捨心，
如來善知諸方便， 為破煩惱莊嚴智，
為破眾生煩惱故， 演說如來第五業。


如來善知所至處， 亦知眾生諸因緣，
亦能了知定不定， 通達明曉調不調。
不為邪定演說法， 亦不調伏下根者，
知貪瞋癡三種說， 亦知諸結輕重相，
知於四道轉不轉， 是故佛知道畢竟。
修力智力真實知， 下中上力亦如是，
知身口意淨不淨， 心及莊嚴亦復然。
眾生諸根煩惱界， 如來知已為破壞，
為彼無明闇眾生， 宣說如來第六業。


如來了知生死因， 亦復通達解脫因，
既了知已為說法， 破壞生死不善因。
不善思惟無明因， 無明因緣長生死，
煩惱因緣受業果， 諸見因緣增愛結。
若得親近善知識， 至心聽受無上法，
觀察內外空三昧， 即能越度生死海。
修集無上定智慧， 觀法平等無去來。
若能觀見無出滅， 即得了了寂靜眼。
修集無上三脫門， 具足盡智無生智，
既自獲得無礙智， 復能為諸眾生說。
入於初禪出滅定， 入於滅定隨意出，
如來三昧無次第， 是故名為常在定。
如來所入種種定， 與諸法界無差別，
二乘不知佛住處， 菩薩不知甚深定，
眾生常行無明闇， 不知如來入出處，
無上世尊憐眾生， 是故宣說第七業。


如來憶念無量世， 若自若他善惡業，
明見無量劫中事， 猶觀掌中菴羅果。
種姓生名悉能知， 色劫生滅亦如是，
亦知壽命及住處， 善惡業因亦復然。
知眾無量次第心， 及知心因生滅處，
遍知無量劫中生， 亦不盡於無礙智。
佛智無量不可稱， 二乘不知其境界，
為令眾生念過去， 隨意宣說第八業。


無量劫中修善業， 獲得如是淨天眼，
能見十方諸眾生， 具足成就善惡色。
見上中下諸眾生， 亦見受於善惡有，
能知身口意善業， 業因所得諸果報。
亦知聲聞辟支佛， 菩薩之人善法境，
見十方佛破魔兵， 轉正法輪入涅槃。
見諸聲聞得解脫， 教化眾生取滅度，
見辟支佛示神通， 以報施主之恩德。
如來所說真實法， 聞已能度生死海，
聲聞緣覺及菩薩， 不能知佛所見處。
如來覩見細微塵， 亦見無量無邊界，
如來教化佛所度， 是故宣說第九業。


佛漏盡智無有邊， 清淨不雜煩惱習，
聲聞緣覺習結氣， 是故漏盡智不淨。
如來具足大慈悲， 是故其智無邊際，
具足成就一切行， 故知眾生漏行處。
所可演說無常我， 令眾生知空無樂，
修善思惟得淨眼， 知無眾生無士夫。
大悲憐愍諸眾生， 具足十力四無畏，
為斷煩惱智無礙， 是故宣說第十業。


佛知一切法平等， 是故得名一切智，
凡聖菩薩及佛業， 世與出世善惡業。
空無相願無生滅， 一切悉見其真實，
如來悉見平等故， 為眾演說十一業。


如來永斷諸漏結， 及以無邊諸習氣，
是故世法不能污， 如花處水泥不著。
大悲人中師子王， 為眾生故說流布，
真實而知無出滅， 無我我所亦復然。
一切諸法無增減， 隨其性相真實說，
如來得大自在力， 為眾故說十二業。


若有修集於放逸， 真實不能得解脫，
身口意等諸惡業， 無慚無愧諸煩惱。
親近惡法能遮道， 善覺對治不對治，
為壞煩惱故演說， 大慈大悲十三業。


如來了知寂靜法， 有親近者得解脫，
如來無師無教者， 自然而得甘露味。
有修三十七助法， 煩惱結滅得解脫，
思惟善知真實法， 不著法性真解脫。
如來見法如虛空， 猶如幻化熱時焰，
具足十力無邊身， 為眾故說十四業。


如來身口意寂靜， 是故無能說有過，
實不可說為流布， 是業非業說為業。


如來修集無諍定， 是故其心無瞋喜，
如來為斷眾煩惱， 是故宣說十六業。


如來修集八解脫， 故於諸法不失念，
知眾生心隨意說， 為令得念說是業。


如來、正覺常在定， 所作諸事無散亂，
常入三昧無知者， 是故宣說十八業。


如來永斷一切想， 是故了知諸法界，
為破眾生若干想， 宣說如來十九業。


如來修身戒心慧， 從於智慧修捨心，
於諸眾生無愛恚， 不動不住真實捨。
大慈大悲無上尊， 具足如是之大捨，
無礙智慧調眾生， 演說清淨二十業。


如來欲者無增減， 大慈大悲故說法，
不斷三乘無邊身， 為眾演說如是業。


具精進人師子王， 於大眾中讚精進，
精進說法無休息， 是故進業二十二。


如來初得菩提時， 遍觀眾生如實心，
凡所說法不失念， 二十三業佛所說。


如來等觀一切法， 是故常定心無亂，
不為三界之所攝， 諸根四大亦如是。
一切諸法無差別， 平等觀察善不善，
如來所說如是業， 為諸眾生得是定。


佛智無礙無有邊， 能說無礙無邊法，
演一字作無量句， 演一句作無量義。
說八萬四千法門， 亦及爾所諸法聚，
為令眾得無礙智， 是故宣說如是業。


為諸聲聞聞解脫， 亦為緣覺因緣悟，
如來解脫不著有， 不著三世心性淨。
凡所演說為解脫， 勸諸眾生無上道，
二十六業非業故， 大慈大悲處眾說。


如來身業為眾生， 故示種種妙相好，
凡所舉動調眾生， 大悲為眾說是業。


如來所說如淨珠， 成就無量諸功德，
其聲遍滿十方界， 一音能令種種解。
凡所演說不作念， 更不觀眾心境界，
如來音聲如響相， 無說無聞亦如是。
大慈大悲清淨語， 為眾生解種種法，
是故宣說如來業， 二十八業如先佛。


如來之心不可量， 如以毫毛舉須彌，
常觀眾生心所緣， 遠離諸魔煩惱界。
人中象王說善業， 為壞眾生種種惡，
為淨眾生身口意， 二十九業今已說。


佛智無礙無障者， 故能悉知無量土，
了知一切諸佛事， 眾生諸根及法界。
人師子王知過去， 如觀掌中阿摩勒，
無邊身說三十業， 為令眾生知過世。


如來了知未來世， 一切諸法之出沒，
知佛世界及以佛， 眾心次第生滅等，
既得知已無憍慢， 名三十一如來業。


無上如來叵思議， 無有知佛所緣境，
如來所知如虛空， 無量無稱無邊界。
所說微妙第一義， 為令眾生得是業，
總持自在能問佛， 無上世尊隨意答。

