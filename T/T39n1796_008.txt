大正新脩大藏經數位版, No. 1796 大毘盧遮那成佛經疏

大毘盧遮那成佛經疏卷第八


持吉祥眾德， 具相金山光，
三世之導師， 除滅於三垢，
開敷正覺眼， 猶如水生葉，
是饒益眾生， 最初之善慶。


及彼所宣說， 第一無動法，
開示於三界， 人天應供養。
殊勝法能令， 諸眾生永寂，
是則為世間， 第二之善慶。


正妙法相應， 獲得多聞慶，
人天修羅等， 應供福田僧。
富吉祥慚愧， 功德殊勝眾，
是則為世間， 第三之善慶。


如在兜率陀， 天宮藏時慶，
及與從天降， 利益諸群生。
帝釋天神眾， 翊從如去者，
汝今得同彼， 作寂之嘉慶。


如在迦毘羅， 勝宮城慶時，
諸大威德天， 稱歎而作禮。
猶若不思議， 如實善來者，
汝今得同彼， 作寂之嘉慶。


如在華園慶， 光花遍嚴飾，
悅樂林微尼， 無量天眾居。
道師初誕生， 有盡後邊身，
汝今得同彼， 作寂之嘉慶。


如滅除在家， 種種苦時慶，
中夜心歡喜， 往詣苦行處。
亦如諸天眾， 敬禮圍遶者，
汝今得同彼， 作寂之喜慶。

