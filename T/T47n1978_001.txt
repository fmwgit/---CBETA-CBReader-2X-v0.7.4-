大正新脩大藏經數位版, No. 1978 讚阿彌陀佛偈

讚阿彌陀佛偈


現在西方去此界 十萬億剎安樂土
佛世尊號阿彌陀 我願往生歸命禮


成佛已來歷十劫 壽命方將無有量
法身光輪遍法界 照世盲冥故頂禮


智慧光明不可量 故佛又號無量光
有量諸相蒙光曉 是故稽首真實明


解脫光輪無限齊 故佛又號無邊光
蒙光觸者離有無 是故稽首平等覺


光雲無礙如虛空 故佛又號無礙光
一切有礙蒙光澤 是故頂禮難思議


清淨光明無有對 故佛又號無對光
遇斯光者業繫除 是故稽首畢竟依


佛光照耀最第一 故佛又號光炎王
三塗黑闇蒙光啟 是故頂禮大應供


道光明朗色超絕 故佛又號清淨光
一蒙光照罪垢除 皆得解脫故頂禮


慈光遐被施安樂 故佛又號歡喜光
光所至處得法喜 稽首頂禮大安慰


佛光能破無明闇 故佛又號智慧光
一切諸佛三乘眾 咸共歎譽故稽首


光明一切時普照 故佛又號不斷光
聞光力故心不斷 皆得往生故頂禮


其光除佛莫能測 故佛又號難思光
十方諸佛歎往生 稱其功德故稽首


神光離相不可名 故佛又號無稱光
因光成佛光赫然 諸佛所歎故頂禮


光明照耀過日月 故佛號超日月光
釋迦佛歎尚不盡 故我稽首無等等


哀愍覆護我 令法種增長 此世及後生
願佛常攝受


阿彌陀佛初會眾 聲聞菩薩數無量
神通巧妙不能算 是故稽首廣大會


安樂無量摩訶薩 咸當一生補佛處
除其本願大弘誓 普欲度脫諸眾生
斯等寶林功德聚 一心合掌頭面禮


安樂國土諸聲聞 皆光一尋若流星
菩薩光輪四千里 若秋滿月映紫金
集佛法藏為眾生 故我頂禮大心海


又觀世音大勢至 於諸聖眾最第一
慈光照曜大千界 侍佛左右顯神儀
度諸有緣不暫息 如大海潮不失時
如是大悲大勢至 一心稽首頭面禮


其有眾生生安樂 悉具三十有二相
智慧滿足入深法 究暢道要無障礙
隨根利鈍成就忍 二忍乃至不可計
宿命五通常自在 至佛不更雜惡趣
除生他方五濁世 示現同如大牟尼
生安樂國成大利 是故至心頭面禮


安樂菩薩承佛神 於一食頃詣十方
不可算數佛世界 恭敬供養諸如來
華香伎樂從念現 寶蓋幢幡隨意出
珍奇絕世無能名 散華供養殊異寶
化成華蓋光晃耀 香氣普薰莫不周
華蓋小者四百里 乃有遍覆一佛界
隨其前後次化去 是諸菩薩僉欣悅
於虛空中奏天樂 雅讚德頌揚佛慧
聽受經法供養已 未食之前騰虛還
神力自在不可測 故我頂禮無上尊


安樂佛國諸菩薩 夫可宣說隨智慧
於己萬物亡我所 淨若蓮華不受塵
往來進止若汎舟 利安為務捨適莫
彼已猶空斷二想 然智慧炬照長夜
三明六通皆已足 菩薩萬行貫心眼
如是功德無邊量 是故至心頭面禮


安樂聲聞菩薩眾 人天智慧咸洞達
身相莊嚴無殊異 但順他方故列名
顏容端正無可比 精微妙軀非人天
虛無之身無極體 是故頂禮平等力


敢能得生安樂國 皆悉住於正定聚
邪定不定其國無 諸佛咸讚故頂禮


諸聞阿彌陀佛號 信心歡喜慶所聞
乃暨一念至心者 迴向願生皆得往
唯除五逆謗正法 故我頂禮願往生


安樂菩薩聲聞輩 於此世界無比方
釋迦無礙大辯才 設諸假令示少分
最賤乞人竝帝王 帝王復比金輪王
如是展轉至六天 次第相形皆如始
以天色像喻於彼 千萬億倍非其類
皆是法藏願力為 稽首頂禮大心力


天人一切有所須 無不稱欲應念至
一寶二寶無量寶 隨心化造受用具
堂宇飲食悉如此 故我稽首無稱佛


諸往生者悉具足 清淨色身無可比
神通功德及宮殿 服飾莊嚴如六天
應器寶鉢自然至 百味嘉餚倏已滿
見色聞香意為食 忽然飽足受適悅
所味清淨無所著 事已化去須復現
晏安快樂次泥洹 是故至心頭面禮


十方佛土菩薩眾 及諸比丘生安樂
無量無數不可計 已生今生當亦然
皆曾供養無量佛 攝取百千堅固法
如是大士悉往生 是故頂禮阿彌陀


若聞阿彌陀德號 歡喜讚仰心歸依
下至一念得大利 則為具足功德寶
設滿大千世界火 亦應直過聞佛名
聞阿彌陀不復退 是故至心稽首禮


神力無極阿彌陀 十方無量佛所歎
東方恒沙諸佛國 菩薩無數悉往覲
亦復供養安樂國 菩薩聲聞諸大眾
聽受經法宣道化 自餘九方亦如是
釋迦如來說偈頌 無量功德故頂禮


諸來無量菩薩眾 為植德本致虔恭
或奏音樂歌歎佛 或頌佛慧照世間
或以天華衣供養 或覩淨土興等願
如是聖眾悉現前 蒙八梵聲授佛記
一切菩薩增願行 故我頂禮婆伽婆


聖主世尊說法時 大眾雲集七寶堂
聽佛開示咸悟入 歡喜充遍皆得道
于時四面起清風 擊動寶樹出妙響
和韻清徹遏糸竹 踰於金石無倫比
天華繽紛逐香風 自然供養常不息
諸天復持天華香 百千伎樂用致敬
如是功德三寶聚 故我運想禮講堂


妙土廣大超數限 自然七寶所合成
佛本願力莊嚴起 稽首清淨大攝受


世界光曜妙殊絕 適悅宴安無四時
自利利他力圓滿 歸命方便巧莊嚴
寶地澄靜平如掌 無有山川陵谷阻
若佛神力須則見 稽首不可思議尊


道樹高四百萬里 周圍由旬有五十
枝葉布里二十萬 自然眾寶所合成
月光摩尼海輪寶 眾寶之王而莊嚴
周匝垂間寶瓔珞 百千萬種色變異
光焰照曜超千日 無極寶網覆其上
一切莊嚴隨應現 稽首頂禮道場樹


微風吹樹出法音 普流十方諸佛剎
聞斯音得深法忍 至成佛道不遭苦
神力廣大不可量 稽首頂禮道場樹


樹香樹色樹音聲 樹觸樹味及樹法
六情遇者得法忍 故我頂禮道場樹


蒙道場樹對六根 乃至成佛根清徹
音響柔順無生忍 隨力淺深咸得證
此樹威德所由來 皆是如來五種力
神力本願及滿足 明了堅固究竟願
慈悲方便不可稱 歸命稽首真無量


從世帝王至六天 音樂轉妙有八重
展轉勝前億萬倍 寶樹音麗倍亦然
復有自然妙伎樂 法音清和悅心神
哀婉雅亮超十方 故我稽首清淨樂


七寶樹林周世界 光耀鮮明相映發
華果枝葉更互為 稽首本願功德聚


清風時時吹寶樹 出五音聲宮商和
微妙雅曲自然成 故我頂禮清淨薰


其土廣大無崖際 眾寶羅網遍覆上
金縷珠璣奇異珍 不可名寶為挍飾
周匝四面垂寶鈴 調風吹動出妙法
和雅德香常流布 聞者塵勞習不起
此風觸身受快樂 如比丘得滅盡定
風吹散華滿佛土 隨色次第不雜亂
華質柔軟烈芬芳 足履其上下四指
隨舉足時還如故 用訖地開沒無遺
隨其時節華六返 不可議報故頂禮


眾寶蓮華盈世界 一一華百千億葉
其華光明色無量 朱紫紅綠間五色
煒燁煥爛曜日光 是故一心稽首禮


一一華中所出光 三十六百有千億
一一光中有佛身 多少亦如所出光
佛身相好如金山 一一又放百千光
普為十方說妙法 各安眾生於佛道
如是神力無邊量 故我歸命阿彌陀


樓閣殿堂非工造 七寶彫綺化所成
明月珠璫交露幔 各有浴池形相稱
八功德水滿池中 色味香潔如甘露
黃金池者白銀沙 七寶池沙互如此
池岸香樹垂布上 栴檀芬馥常流馨
天華璀璨為映飾 水上熠燿若景雲
無漏依果難思議 是故稽首功德藏


菩薩聲聞入寶池 隨意淺深如所欲
若須灌身自然注 欲令旋復水尋還
調和冷暖無不稱 神開體悅蕩心垢
清明澄潔若無形 寶沙映徹如不深
澹淡迴轉相注灌 婥約容豫和人神
微波無量出妙響 隨其所應聞法語
或聞三寶之妙章 或聞寂靜空無我
或聞無量波羅蜜 力不共法諸通慧
或聞無作無生忍 乃至甘露灌頂法
隨根性欲皆歡喜 順三寶相真實義
菩薩聲聞所行道 於是一切悉具聞
三塗苦難名永閉 但有自然快樂音
是故其國號安樂 頭面頂禮無極尊


本師龍樹摩訶薩 誕形像始理頹綱
關閉邪扇開正轍 是閻浮提一切眼
伏承尊悟歡喜地 歸阿彌陀生安樂


譬如龍動雲必隨 閻浮提放百卉舒
南無慈悲龍樹尊 至心歸命頭面禮


我從無始循三界 為虛妄輪所迴轉
一念一時所造業 足繫大地滯三塗
唯願慈光護念我 令我不失菩提心
我讚佛慧功德音 願聞十方諸有緣
欲得往生安樂者 普皆如意無障礙
所有功德若大少 迴施一切共往生
南無不可思議光 一心歸命稽首禮


十方三世無量慧 同乘一如號正覺
二智圓滿道平等 攝化隨緣故若干
我歸阿彌陀淨土 即是歸命諸佛國
我以一心讚一佛 願遍十方無礙人
如是十方無量佛 咸各至心頭面禮


哀愍覆護我 令法種增長 此世及後生
願佛常攝受

