大正新脩大藏經數位版, No. 747b 佛說輪轉五道罪福報應經


賢者好布施， 天神自扶將，
施一得萬倍， 安樂壽命長。
今日大布施， 其福不可量，
皆當得佛道， 度脫於十方。
因緣合會誰為親？ 五戒十善除去瞋，
不望他許自為親， 世間榮樂如浮雲。
展轉五道如車輪， 莫計壽命惜金銀，
天地尚壞何況身？ 奉持經戒是大珍。
勿貪財色辱悞人， 三界眾生如群羊，
來去五道身壞傷， 命速流水何有常。
作惡甚近受罪長， 泥犁地獄沸鑊湯，
制心剛意離禍殃， 犯罪入中痛難當。

