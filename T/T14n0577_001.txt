大正新脩大藏經數位版, No. 577 佛說大乘流轉諸有經


諸法唯假名， 但依名字立，
離於能詮語， 所詮不可得，
皆以別別名， 詮彼種種法，
於名法非有， 是諸法自性。
由名名性空， 於名名不有，
諸法名本無， 妄以名詮名，
諸法皆虛妄， 但從分別生，
此分別亦空， 於空妄分別。
我說諸世間， 以眼見於色，
皆由邪計想， 是名為俗諦；
我說一切法， 皆是藉緣生，
是名近勝義， 智者當觀察。
眼不見於色， 意亦不知法，
是名勝義諦， 愚者不能知。

