大正新脩大藏經數位版, No. 411 大乘大集地藏十輪經

大乘大集地藏十輪經卷第二


我今問世尊， 無量功德海，
唯願賜開許， 為解釋除疑。


我曾十三劫， 已勤修苦行，
為一切有情， 除三災五濁。
多俱胝佛所， 已設無邊供，
曾見大集會， 清信眾和合；
聰哲勤精進， 皆來同會集，
未曾見如是， 無諸雜穢眾。
云何此佛國， 穢惡損淨善，
智者皆遠離， 惡行者同居；
多造無間罪， 誹謗於正法，
毀聖起惡見， 妄說斷常論；
具造十惡業， 不畏後世苦，
多遠離三乘， 臭穢向惡趣；
無明蔽其目， 貪嫉多姦矯？
云何轉佛輪， 度此眾生類？
云何破相續， 如金剛煩惱？
云何得總持， 果能如是忍？
今我見導師， 大集甚希有，
未曾見餘處， 具如是眾德。
具杜多功德， 勤修菩提道。
云何處愚眾， 能開示佛輪？

