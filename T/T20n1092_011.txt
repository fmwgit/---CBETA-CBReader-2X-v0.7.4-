大正新脩大藏經數位版, No. 1092 不空羂索神變真言經

不空羂索神變真言經卷第十一


最勝王真言、 奮怒王真言、 悉地王真言，
加持於牛黃， 令現煖煙相， 點額點心上，
與人共談論， 悉皆而信伏。 藥叉羅剎怖，
不相求嬈惱， 點頂項眉間， 髆臍手掌上，
所觸於人民， 皆得令除滅， 魍魎厄障惱；
或有而見者， 亦得令除滅， 魍魎之障苦。
若剎帝利家， 或輸陀羅家， 彼皆喜供養。
點脚脛膝掌， 遊行而無乏， 水火虎狼等，
不令相災害。 和兒孩子乳， 用點眼中者，
見地諸伏藏。 若塗於肚上， 腹痛病得除。
若和牛乳服， 而得身清淨， 鬼神不相嬈，
得滅諸呪詛， 厭蠱蠱毒等， 并除惡夢相。
常和牛乳服， 或和酥酪服， 或復和蜜服，
速令得聰悟， 日誦文言異； 此族諸真言，
壇印三昧耶， 悉皆得成就， 智慧解如海，
為人之所敬， 壽命不災夭， 一切諸罪障，
宿業諸病苦， 悉皆得消除。 若和胡麻油，
塗頭頭風病， 速當得除差。 如是三真言，
加持熟昌蒲， 令現煖煙相， 當復和牛酥，
空腹而含服。 經滿於百日， 聲音清和雅，
齒舌得無痼， 一切人民聞， 所語音之者，
災厄罪障除。 若常含服食， 記識多文辯，
此族諸真言， 壇印三昧耶， 盡皆得成就，
智慧解如海。 若佩臂上者， 不為諸鬼神，
惡難相侵害。 若和白芥子， 燒熏治一切，
難治鬼神病， 即得便除差。 如是三真言，
又復等加持， 畢陽愚藥、 阿魏多誐囉、
青木欝金香、 甘松闍莫迦、 畢唎迦蘆根、
乾闥羅娑香、 芥子獻殘花， 等量和合治，
雨水丸如棗， 盛置磁器中。 當置於壇上，
真言加持現， 煖煙相陰乾， 治瘧瘡疥癬，
毒藥等之病。 以藥和水用， 塗服則除差。
頭痛藥和油， 塗頭則疾差。 若患齒疼者，
含藥則疾除。 腹痛藥和水， 飲服則除差。
一切骨節痛， 以藥和酥塗， 疼處則除愈。
若伏連瘦病， 藥和於煖水， 每日洗浴身，
速滅諸罪垢， 一切病之惱。 若患鬼神病，
以藥和蘇調， 灌鼻燒熏身， 則當得除差。
被鬼殃失音， 以藥和水點， 頂囟上則差。
若患於心痛， 以藥和鹽湯， 飲服則得差。
如是三真言， 又復等加持， 雄黃銀礦藥，
煖煙光相現， 雄黃點頂額、 髆心及喉上，
銀礦點眼中， 則證於祕密， 真言明仙人，
入藥叉羅剎、 阿素洛鬼神， 窟中無障礙。
若入屍陀林， 鬼神見皆伏。 若塗身手足，
結印誦真言， 則得證成就， 觀世音菩薩，
加祐於勝願。 淨居伊首天、 摩醯首羅天、
大梵天帝釋、 那羅延天王， 而為擁護故。


是三真言等加持， 牛黃雄黃譟弭囉、
安膳那藥欝金香， 迦俱皤汁而和合，
加持藥現煖煙光， 一切香花妙香水，
種種飲食獻供養， 清淨潔擇身衣服。
若是俗人每晨朝， 受持八戒點眼藥，
額頂耳中輪結印， 誦母陀羅尼真言、
不空悉地王真言， 則得見於補陀山，
七寶宮殿觀世音， 及見西方寶宮殿，
阿彌陀佛諸菩薩， 亦見十方諸剎土，
一切諸佛菩薩眾， 梵釋天王諸天等。
旃茶羅人作業者， 緣造過現無間罪，
點此藥者即不見， 我及十方剎土等，
一切諸佛菩薩眾， 但得夢見於十方，
一切諸佛菩薩眾， 觀音而為加被護，
便與解除無間罪， 當生當得不空王，
真言神通而成就， 壽等天年福無量，
種種毒藥毒蟲等， 一切鬼神怨讎怖，
當自盡悉得除滅， 人所見者皆歡喜。

