大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第四


大哉一切正覺尊， 多業金剛即我是，
由一成於無盡故， 於有情界善作業。


大哉我有無等比， 諸佛上妙之供養，
由知欲樂供養故， 乃能轉彼諸供養。


大哉我此無等比， 是即稱為寶供養，
而彼三界最勝王， 受教令故作供養。


大哉莊嚴大妙歌， 我當供養諸見者，
由彼適悅供養故， 即一切法如響應。


大哉廣大我供養， 廣作一切供養事，
以金剛舞法用故， 安立諸佛妙供養。


大哉我此大供養， 金剛大笑具端嚴，
由彼眾生遍入故， 速得無上菩提果。


大哉我此華供養， 一切莊嚴妙所作，
由諸如來寶性故， 速得成就諸供養。


大哉我此妙廣大， 所成供養燈端嚴，
由是速具光明故， 即得見彼一切佛。


大哉塗香成供養， 我此微妙大悅意，
由諸如來遍塗香， 普熏一切清淨身。


大哉一切正覺尊， 平等鉤召我堅固，
由我普遍鉤召故， 即得集會曼拏羅。


大哉一切正覺尊， 我金剛索妙堅固，
設入一切極微中， 亦復引入此三昧。


大哉一切正覺尊， 我金剛鎖妙堅固，
由縛一切解脫者， 為眾生利還作縛。


大哉一切正覺尊， 此金剛鈴我堅固，
由為一切主宰故， 亦復作彼諸僕使。


大哉諸佛大普賢， 是諸菩薩妙敬議，
一切如來大輪壇， 影現一切如來像。


大哉一切正覺尊， 廣大無始本來生，
由是一切微塵數， 同證清淨一佛性。


金剛勇猛大正士， 是即金剛諸如來，
由普賢性金剛初， 聖金剛手我頂禮。
彼金剛王妙勝覺， 金剛鉤即諸如來，
金剛最上不空王， 金剛鉤召我頂禮。
金剛敬愛大妙樂， 而金剛箭善調伏，
魔欲最勝大金剛， 彼金剛弓我頂禮。
金剛善哉妙生勝， 金剛極喜即大樂，
最上金剛歡喜王， 彼金剛喜我頂禮。
金剛妙寶堅固利， 金剛虛空大摩尼，
金剛豐盛虛空藏， 彼金剛藏我頂禮。
金剛妙光大熾焰， 金剛聖日即佛光，
金剛圓光大照明， 大金剛光我頂禮。
金剛寶幢善利生， 金剛表剎妙歡喜，
妙寶幢相即金剛， 彼金剛剎我頂禮。
金剛喜笑大適悅， 金剛笑即大希有，
大喜大樂金剛初， 金剛妙悅我頂禮。
金剛妙法真實理， 金剛蓮華妙清淨，
觀照自在金剛眼， 彼金剛眼我頂禮。
金剛利即大乘法， 而金剛劍大器仗，
金剛甚深妙吉祥， 彼金剛慧我頂禮。
金剛因即金剛場， 金剛妙輪大理趣，
如教善轉金剛起， 彼金剛場我頂禮。
最上妙明金剛語， 金剛持誦善成就，
無言金剛勝悉地， 彼金剛語我頂禮。
金剛事業妙教令， 如金剛業善遍行，
金剛不空極廣大， 金剛巧業我頂禮。
金剛守護大精進， 金剛甲冑大堅固，
最勝勤勇極難敵， 金剛精進我頂禮。
金剛藥叉大方便， 金剛利牙大恐怖，
摧伏魔力勝金剛， 金剛暴怒我頂禮。
妙金剛拳大威力， 而金剛拳善解脫，
金剛堅固勝三昧， 彼金剛拳我頂禮。
如是百八寂靜名， 若有常能受持者，
彼於金剛灌頂等， 一切所作勝成就。
如是最上祕密名， 大持金剛此稱讚，
若有常伸歌詠者， 得與金剛手無異。
我所稱讚如是等， 持金剛者百八名，
大乘現證三昧門， 此即流布妙理趣。
我所勸請汝聖等， 願說最上自儀軌，
謂一切佛大智輪， 最勝金剛曼拏羅。

