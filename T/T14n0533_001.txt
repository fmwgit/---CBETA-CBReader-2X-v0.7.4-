大正新脩大藏經數位版, No. 533 菩薩生地經

菩薩生地經


撾罵不以恚， 輕毀亦不恨，
菩薩忍如是， 所問悉可得。
慎言不欺慢， 未曾起亂意，
不犯不有惡， 是行得佛疾。
開士常以忍， 敦誠行大慈，
是用得成佛， 三十二相明。
從事於惡者， 常憙加捶杖，
害心施於人， 是不離惡道。
邪見自貢高， 急憋好瞋恚，
彼為自投冥， 終不近菩薩。
愚以貪強梁， 自用無禮敬，
不知孝父母， 是以有獄苦。
夫欲疾得佛， 常修戒德本，
依受善師教， 等心施於人。


若以樂沙門， 常勤護經道，
愛法不遠師， 如是人難得；
深學求佛意， 多聞廣開人，
好施無慳心， 是行得佛疾；
女人不可親， 敗德亂世間，
從事於欲者， 未曾近菩薩；
是以清高士， 常防遠女色，
淨修菩薩道， 大悲濟天下。


若信學生地經， 其功德無有量，
斯已度三惡道， 後受者福皆然。

