大正新脩大藏經數位版, No. 1973 廬山蓮宗寶鑑

廬山蓮宗寶鑑念佛正行卷第六


菩提無發而發 佛道無求故求
妙用無行而行 真智無作而作
興悲悟其同體 行慈深入無緣
無所捨而行檀 無所持而具戒
修進了無所起 習忍達無所傷
般若悟境無生 禪定知心無住
鑒無身而具相 證無說而談詮
建立水月道場 莊嚴性空世界
羅列幻化供具 供養心王如來
懺悔罪性本空 勸請法身常住
回向了無所得 隨喜福等真如
讚歎彼我虛玄 發願能行平等
禮拜影現法會 行道步躡真空
焚香妙達無為 誦念深通實相
散花顯諸無著 彈指以表去塵
施為谷響度門 修習空花萬行
深入緣生法性 常遊如幻法門
誓斷無染塵勞 願生唯心淨土
履踐實際理地 出入無礙觀門
降伏鏡像魔軍 大作夢中佛事
廣度如化含識 同證寂滅菩提

