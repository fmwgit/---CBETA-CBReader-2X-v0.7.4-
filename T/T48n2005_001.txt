大正新脩大藏經數位版, No. 2005 無門關

無門關卷終


狗子佛性 全提正令 纔涉有無
喪身失命


不落不昧 兩采一賽 不昧不落
千錯萬錯


俱胝鈍置老天龍 利刃單提勘小童
巨靈擡手無多子 分破華山千萬重


癡人面前 不可說夢 胡子無鬚
惺惺添懵


香嚴真杜撰 惡毒無盡限
啞却衲僧口 通身迸鬼眼


拈起花來 尾巴已露 迦葉破顏
人天罔措


只為分明極 翻令所得遲
早知燈是火 飯熟已多時


機輪轉處 達者猶迷 四維上下
南北東西


了身何似了心休 了得心兮身不愁
若也身心俱了了 神仙何必更封侯


貧似范丹 氣如項羽 活計雖無
敢與鬪富


學道之人不識真 只為從前認識神
無量劫來生死本 癡人喚作本來人


識得最初句 便會末後句
末後與最初 不是者一句


趙州若在 倒行此令 奪却刀子
南泉乞命


獅子教兒迷子訣 擬前跳躑早翻身
無端再敘當頭著 前箭猶輕後箭深


會則事同一家 不會萬別千差
不會事同一家 會則萬別千差


鐵枷無孔要人擔 累及兒孫不等閑
欲得撑門并拄戶 更須赤脚上刀山


突出麻三斤 言親意更親
來說是非者 便是是非人


春有百花秋有月 夏有涼風冬有雪
若無閑事挂心頭 便是人間好時節


擡脚踏翻香水海 低頭俯視四禪天
一箇渾身無處著 請續一句


問處何如答處親 幾人於此眼生筋
兄呼弟應揚家醜 不屬陰陽別是春


描不成兮畫不就 贊不及兮休生受
本來面目沒處藏 世界壞時渠不朽


不露風骨句 未語先分付
進步口喃喃 知君大罔措


白日青天 夢中說夢 揑怪揑怪
誑謼一眾


卷起明明徹太空 太空猶未合吾宗
爭似從空都放下 綿綿密密不通風


叮嚀損君德 無言真有功
任從滄海變 終不為君通


聞名不如見面 見面不如聞名
雖然救得鼻孔 爭奈瞎却眼睛


風幡心動 一狀領過 只知開口
不覺話墮


青天白日 切忌尋覓 更問如何
抱贜叫屈


問既一般 答亦相似 飯裏有砂
泥中有刺


劍刃上行 氷稜上走 不涉階梯
懸崖撒手


路逢劍客須呈 不遇詩人莫献
逢人且說三分 未可全施一片


天晴日頭出 雨下地上濕
盡情都說了 只恐信不及


雲月是同 溪山各異 萬福萬福
是一是二


路逢達道人 不將語默對
攔腮劈面拳 直下會便會


言無展事 語不投機 承言者喪
滯句者迷


過去墮坑塹 回來却被壞
者些尾巴子 直是甚奇怪


急流垂釣 貪餌者著 口縫纔開
性命喪却


颺下笟籬并木杓 當陽一突絕周遮
百丈重關攔不住 脚尖趯出佛如麻


西來直指 事因囑起 撓聒叢林
元來是爾


出得出不得 渠儂得自由
神頭并鬼面 敗闕當風流


拈起竹篦 行殺活令 背觸交馳
佛祖乞命


諸方深與淺 都在掌握中
撑天并拄地 隨處振宗風


他弓莫挽 他馬莫騎 他非莫辨
他事莫知


瞎却頂門眼 錯認定盤星
身能捨命 一盲引眾盲


一念普觀無量劫 無量劫事即如今
如今覻破箇一念 覻破如今覻底人


未舉步時先已到 未動舌時先說了
直饒著著在機先 更須知有向上竅


我手何似佛手。 摸得枕頭背後。 不覺大笑呵呵。
元來通身是手。


我脚何似驢脚。 未舉步時踏著。 一任四海橫行。
倒跨楊岐三脚。


人人有箇生緣。 各各透徹機先。 那吒折骨還父。
五祖豈藉爺緣。


佛手驢脚生緣。 非佛非道非禪。 莫怪無門關險。
結盡衲子深冤。


瑞巖近日有無門 掇向繩床判古今
凡聖路頭俱截斷 幾多蟠蟄起雷音


語火是燈 掉頭弗譍 惟賊識賊
一問即承


大道無門 千差有路 透得此關 乾坤獨步


眼流星 機掣電 殺人刀 活人劍


閃電光 擊石火 眨得眼 已蹉過


循規守矩。 無繩自縛。 縱橫無礙。 外道魔軍。 存心澄寂。
默照邪禪。 恣意忘緣。 墮落深坑。 惺惺不昧。
帶鎖擔枷。 思善思惡。 地獄天堂。 佛見法見。
二銕圍山。 念起即覺。 弄精魂漢。 兀然習定。
鬼家活計。 進則迷理。 退則乖宗。 不進不退。
有氣死人。 且道如何履踐。 努力今生須了却。
莫教永劫受餘殃。

