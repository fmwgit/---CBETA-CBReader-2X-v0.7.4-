大正新脩大藏經數位版, No. 1669 大宗地玄文本論

大宗地玄文本論卷第二


一種金剛地， 總有五種位，
謂漸次究竟， 及圓滿等非，
并及等是位， 如是五種位，
諸修多羅中， 具足無餘說。


所依止本數， 總有五十一，
謂虛假光明， 四十種名字，
不動真金剛， 十種本名字，
及大極地故， 是名所依數。


五十一位中， 如次無超轉，
一中具一切， 名為漸轉位。


五十一位中， 隨其先得入，
攝一切一切， 名無餘究竟。


迴向則信心， 信心則佛地，
佛地則十地， 究竟有何次？


五十一種位， 無前後一時，
俱轉俱行故， 名周遍圓滿。


諸無量無邊， 一切種種位，
皆悉非建立， 名俱非位地。


一切種種法， 無非金剛身，
以一身義故， 名為俱是門。


漸是盡滿非， 一時及前後，
與俱并俱非， 一異時處轉。

