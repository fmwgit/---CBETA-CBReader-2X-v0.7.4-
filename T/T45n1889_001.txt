大正新脩大藏經數位版, No. 1889 海印三昧論

海印三昧論一卷


歸命盡十方 法界中三寶
我欲報佛恩 略演契經義
普令眾生類 得大涅槃樂
願慈加護念 滿我本誓願


生死涅槃非異處 煩惱菩提體無二
涅槃親而無人識 菩提近而甚難見
身心本來無生滅 一切諸法亦如是
無生無滅無住處 則是菩提涅槃體
智者一中解一切 一切法中解於一
無量法則是一法 一法則是無量法
一佛土滿十方剎 一剎本形亦不大
一佛國容十方界 而諸世界不重累
一塵包含十方剎 一切塵中皆如是
不令一塵增曠大 諸剎本相恒如故
無量無數曠大劫 智者了知則一念
一念未曾演長遠 長劫亦不縮成促
遍詣十方求成佛 不知身心舊成佛
往昔精進捨生死 不知生死則涅槃


佛法甚廣大 量同於虛空
我已所述義 如一毛孔分
所述諸功德 普施眾生類
速登十地位 皆共成佛果

