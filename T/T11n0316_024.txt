大正新脩大藏經數位版, No. 316 佛說大乘菩薩藏正法經

佛說大乘菩薩藏正法經卷第二十四


我於俱胝億劫中， 荷負有情不義利，
見諸有情受苦時， 不曾暫捨而安住。
有情種性本義利， 互相教示為善友，
設遇諸惡侵嬈時， 為義利故常忍受。
遍滿一切閻浮提， 於佛剎中亦如是，
一切珍寶悉充盈， 為善友故皆能施。
若或有人持利劍， 欲來割截我支體，
以忍辱故生慈心， 永無怖畏諸苦惱。
或有忿怒瞋恚者， 堅持苦毒來侵嬈，
以忍辱力而稱揚， 安住忍苦曾無惱。
有持刀杖及毒藥， 以瞋恚相欲加害，
為利有情諸善根， 於諸惡法能忍受。
我今不學諸愚夫， 亦不習彼下劣行，
廣修殊勝饒益因， 當趣涅盤無上果。

