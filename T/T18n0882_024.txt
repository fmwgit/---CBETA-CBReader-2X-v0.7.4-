大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第二十四


我今次第當演說， 最上羯磨曼拏羅，
其相猶如金剛界， 此說名為寶事業。
依大曼拏羅法用， 如次抨諸曼拏羅，
於其中間依法儀， 應當安布佛形像。
復當依諸大士法， 周匝悉畫寶大士，
彼等所畫依法儀， 所有大明如是稱：


所有金剛藏大印， 妙等引心依法結，
此印普作諸供養， 即得一切佛敬愛。
所有最勝三昧印， 三摩地心正一結，
供養一切佛世尊， 即得自部寶灌頂。
金剛藏尊三摩地， 妙等引心當觀想，
供養一切佛世尊， 調伏世間為最上。
金剛藏尊三摩地， 當結羯磨所成印，
供養一切佛世尊， 剎那獲得諸義利。


蓮華金剛杵相合， 金剛藏尊三摩地，
供養一切佛世尊， 得諸世間悉敬愛。


以大金剛寶相合， 於諸分位當安布，
金剛事業法相應， 如教所說依次第。


我今次第當演說， 最上四印曼拏羅，
依前四印壇法儀， 如次分別此壇相。


以大金剛寶相合， 住金剛寶三摩地，
成印安置於額間， 即得一切成就法。


世間所愛善愛者， 若男若女亦復然，
相合成印在額間， 即得祕密法成就。


我今復次當演說， 大曼拏羅勝無上，
依一切義成就壇， 如前法用周遍畫。


所有色等五欲境， 不捨離故受諸樂，
以此奉獻佛世尊， 即得成就諸儀軌。


金剛薩埵善哉者， 金剛大寶復善哉，
善哉金剛妙法門， 善哉金剛勝羯磨！
能善宣說此正法， 無上金剛祕密乘，
一切如來祕密門， 大乘現證法中攝。


所有如來大印契， 成結周遍等空界，
諸佛影像安立成， 從心中入而廣大。
若有於此現生中， 欲求最上寂靜法，
除成佛事外復無， 彼成就法能過上。


大印依法而相合， 此即大士尊所說，
一切教跡我悉隨， 大士法用而觀想。
若有於此現生中， 欲求菩薩勝善果，
己身辨事外復無， 彼成就法能過上。


如執金剛成就法， 我此亦然作觀想，
成佛菩薩外復無， 彼成就法能過上。


所有自性清淨語， 此即一切法所說，
得成佛事外復無， 彼成就法能過上。


諸種一切處清淨， 一切事業亦清淨，
成佛菩薩外復無， 彼成就法能過上。


佛智為利諸有情， 設諸成就方便法，
依法觀想大印成， 於現生中得成佛。


如執金剛成就法， 我此亦然作觀想，
大印方便依法成， 剎那得成菩薩位。


一切法本無文字， 是中戲論無所有，
此說即是勝法門， 觀想得成菩薩位。


隨有所作諸事業， 是中若淨若非淨，
悉以奉獻佛世尊， 剎那得成菩薩位。


貪法本來性清淨， 外事畢竟無所有，
此中離貪法亦無， 是即大乘中成就。


慣習事謂大慈心， 堅固三摩地法用，
廣大如教說相應， 剎那得成菩薩位。


貪法自性本清淨， 此教最初作是說，
貪波羅蜜得圓成， 剎那獲成菩薩位。


所有一切見與聞， 若覺若知亦復然，
我及一切諸有情， 常令普盡苦邊際。


由一切佛灌頂我， 是故得成金剛藏，
而此觀想遍無性， 剎那得成菩薩位。


一切有情令得此， 隨諸意願悉圓滿，
虛空藏尊等無差， 剎那得成菩薩位。


充當己身棄捨已， 然復歡喜施珍財，
說法成印語莊嚴， 現生得成菩薩位。


若欲利益諸貧者， 出生財寶為最上，
勤求菩薩外復無， 彼成就法能過上。


若與貪染相合故， 即彼貪染自清淨，
乃是諸佛大印門， 此說名為智三昧。


若不捨離諸欲貪， 即是三昧大妙理，
此如來部清淨門， 諸佛尚不敢違越。


諸佛本無忿怒心， 利有情故現忿怒，
此大金剛部法門， 三昧無有違越者。


以彼自性清淨智， 若欲作事隨應作，
此大蓮華部法門， 三昧無有違越者。


所有若少若多性， 隨所樂欲法亦然，
不空事業日常行， 此即是為施三昧。


此中佛無法可說， 無說已即法爾字，
乃為佛法大印門， 是即大智最上法。


貪染清淨無復上， 是中常施諸法樂，
此如來部妙法門， 羯磨成就最上作。


諸佛教勅清淨義， 救度有情利亦然，
無忿怒中忿恚生， 破諸魔惡得成就。


蓮華處染而無染， 貪性亦然無所著，
此說若知外事無， 設作諸罪亦無染。


平等布施無有法， 真實所行說亦然，
此寶部法外復無， 彼成就法能過上。

