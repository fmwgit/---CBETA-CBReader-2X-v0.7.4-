大正新脩大藏經數位版, No. 1558 阿毘達磨俱舍論

說一切有部俱舍論卷第十九


隨眠諸有本， 此差別有六，
謂貪瞋亦慢， 無明見及疑。


六由貪異七， 有貪上二界，
於內門轉故， 為遮解脫想。


六由見異十， 異謂有身見，
邊執見邪見， 見取戒禁取。


六行部界異， 故成九十八，
欲見苦等斷， 十七七八四，
謂如次具離， 三二見見疑，
色無色除瞋， 餘等如欲說。


忍所害隨眠， 有頂唯見斷，
餘通見修斷， 智所害唯修。


我我所斷常， 撥無劣謂勝，
非因道妄謂， 是五見自體。


於大自在等， 非因妄執因，
從常我倒生， 故唯見苦斷。


四顛倒自體， 謂從於三見，
唯倒推增故， 想心隨見力。


由有想亂倒， 故汝心燋熱，
遠離彼想已， 貪息心便淨。


慢七九從三， 皆通見脩斷，
聖如殺纏等， 有脩斷不行。


慢類等我慢， 惡作中不善，
聖有而不起， 見疑所增故。


見苦集所斷， 諸見疑相應，
及不共無明， 遍行自界地，
於中除二見， 餘九能上緣，
除得餘隨行， 亦是遍行攝。


見滅道所斷， 邪見疑相應，
及不共無明， 六能緣無漏。
於中緣滅者， 唯緣自地滅，
緣道六九地， 由別治相因。
貪瞋慢二取， 並非無漏緣，
應離境非怨， 靜淨勝性故。


未斷遍隨眠， 於自地一切，
非遍於自部， 所緣故隨增，
非無漏上緣， 無攝有違故，
隨於相應法， 相應故隨增。


上二界隨眠， 及欲身邊見，
彼俱癡無記， 此餘皆不善。


無記根有三， 無記愛癡慧，
非餘二高故， 外方立四種，
中愛見慢癡， 三定皆癡故。


應一向分別， 反詰捨置記，
如死生殊勝， 我蘊一異等。


不善根欲界， 貪瞋不善癡。

