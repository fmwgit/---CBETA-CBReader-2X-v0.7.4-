大正新脩大藏經數位版, No. 1190 聖妙吉祥真實名經

梵語阿耶曼祖悉哩捺麻捺機矴此云誦聖妙吉祥真實名經聖妙吉祥真實名經

復次吉祥持金剛， 難調伏中勝調伏，
勇猛超出三界內， 自在金剛密中勝，
眼如白蓮妙端正， 面貌圓滿若蓮華，
自手執持勝金剛， 時時仰上作拋擲。
復次第現忿等像， 亦有無邊持金剛，
勇猛調伏難調者， 具威猛相極怖畏，
於金剛尖出勝光， 自手向上令拋擲，
有大慈悲及智慧， 方便益生極殊勝，
具足喜樂安隱心， 示有忿怒之形相，
於行正覺行中尊， 眾皆來集身恭謹，
向彼如來末遏鑁， 究竟正覺禮敬已，
於前恭敬伸合掌， 端坐正念而告白：
遍主與我作饒益， 益我慈悲於我故，
如幻網中成究竟， 願我真實獲菩提。
有諸煩惱亂其心， 不解泥中而沒溺，
為利一切有情類， 令獲無上之果故。
究竟正覺出有壞， 是有情師及導師，
亦大記句達真性， 了知根心殊勝者。
彼出有壞之智身， 是大頂旋言詞主，
亦是智身自超出， 妙吉祥智勇識者。
誦彼殊勝真實名， 是甚深義廣大義，
無比大義勝柔軟， 初善中善及後善。
過去正覺等已說， 於未來中當演說，
現在究竟等正覺， 亦遍數數皆宣說。
大幻化網本續中， 持大金剛持密呪，
如彼無邊諸佛勅， 妙音宣暢今當說。
世尊究竟正覺等， 願成真實持呪故，
如我決定未出間， 當勤堅固而受持，
遠離煩惱令無餘， 於諸謬解捨離故，
即以無別無異心， 為諸有情願宣說。
密自在者持金剛， 向如來前說是言，
告白畢已而合掌， 以身恭敬坐其前。
復次釋迦出有壞， 究竟正覺兩足尊，
於自面門殊勝舌， 廣長橫遍令舒演。
顯現三種世界內， 調伏四魔諸怨敵，
有情皆具三惡趣， 為現清淨微笑相。
於其清淨梵音中， 遍滿三種世界已，
為持金剛大力者， 密自在主而答說：
具足有大慈悲者， 汝為利益有情故，
具足智身妙吉祥， 誦真實名是大益，
能作清淨除罪業， 於我精勤應諦聽。
善哉吉祥持金剛， 手持金剛汝善哉，
密主我為此事故， 為汝巧妙令宣說，
汝今一心應諦聽。 唯然末遏鑁善哉。
復次釋迦出有壞， 一切密呪大種性，
密呪明呪持種性， 於其三種令觀察。
世間及出世間性， 顯作世間大種性，
殊勝廣大手印種， 大種大髻應觀察。
言詞之主演偈頌， 密呪王者具六種，
將令顯出於無二， 無生法者自宣說。



如是正覺出有壞， 究竟正覺啞中出，
啞者一切字中勝， 是大利益微妙字。
諸境之內出無生， 即此遠離於言說，
是諸說中殊勝因， 令顯一切諸言說。
大供養者是大欲， 一切有情令歡喜，
大供養者即大瞋， 一切煩惱廣大怨，
大供養者是大癡， 亦愚癡心除愚癡，
大供養者即大忿， 即是忿恚之冤讎，
大供養者大貪欲， 一切貪欲皆除斷。
大欲即是於大樂， 大安樂者大喜足，
大境色與廣大身， 大色并及大形像，
大明及與大廣大， 大中圍者是廣大，
持於廣大智慧器， 鉤煩惱鉤大中勝。
普聞妙聞皆廣大， 顯中即是廣大顯，
解者執持大幻化， 大幻化中成利益。
大幻化內喜中喜， 大幻化中施幻術，
大施主中最為尊， 大持戒中持殊勝，
於大忍辱即堅固， 以大精進悉棄捨，
以大禪定住靜慮， 以大智慧令持身，
具足大力大方便， 大願勝智是大海，
大慈自性無量邊， 亦是大悲勝智慧，
有大智慧具大智， 大解即是大方便，
具大神通及大力， 大力及與大速疾。
復大神通大名稱， 大力令他令摧伏，
三有大山悉能壞， 持大堅固大金剛。
大緊即是大雄勇， 於大怖中施怖畏，
尊者大種即殊勝， 上師密呪大殊勝，
住在於彼大乘相， 大乘相中最殊勝。


廣大正覺眾明主， 具大寂默大寂默，
大密呪中令出現， 有大密呪自性理。
欲得十種到彼岸， 住於十種彼岸中，
十彼岸到是清淨， 即是十種彼岸理。
尊者十地自在者， 住在於彼十地中，
具知十種之自性， 持於十種清淨者。
十種義相義中義， 自在寂默十力主，
作諸利益無有遺， 具有十種大自在。
離彼無垢戲論主， 真如自性清淨王，
言說真實不諱句， 如其所說而依行。
於無二中說無二， 住於真實邊際中，
無我師子具音聲， 外道惡獸極怖畏。
遊行一切有義中， 速疾猶若如來心，
勝及最勝勝怨中， 於轉輪者施大力。
集中之師集中勝， 集王集主集自在，
執持愛護大靈驗， 大義不受他恩念。
句王句主能言詞， 句中自在句無邊，
以真實句說真實， 於彼四諦宣說者。
不還之中復不還， 教如緣覺及獨覺，
種種決定超出中， 彼諸大中獨一因。
苾芻羅漢即漏盡， 調伏諸根并離欲，
獲得安樂無怖畏， 成滿清涼亦無濁。
明解及與於神足， 世間善逝勝明解，
於我不執不執我， 住於二種諦理中。
能到輪迴之彼岸， 所作已畢住露地，
於一智中而出現， 以智慧器破一切。
法王妙法具顯現， 於世間中勝明照，
以法自在法中王， 能演妙道令宣說。
有義成就滿誓願， 捨離一切諸虛妄，
無盡法界實離妄， 勝妙法界極無盡。
具大福田勝福足， 智中廣大殊勝智，
具足智者解有無， 無二種中而積集。
諸常見中勝禪定， 誓修靜慮是智王，
自解各各皆不動， 最上勝者持三身。
具足正覺五身性， 遍主五種智自性，
首冠莊嚴五覺性， 持五種眼離執著。
令諸正覺皆增長， 正覺尊子勝微妙，
勝智出有出生處， 出現法中離三有。
獨一堅固金剛性， 初生已作有情主，
現空性中自超出， 勝智妙智如大火。
以大光明遍照耀， 以智慧明令顯現，
是有情燈智慧炬， 具大威勢顯光明。
是勝呪主明呪王， 密呪王者作大益，
具大肉髻希有頂， 大虛空主說種種。
是諸正覺勝自性， 具足有情歡喜眼，
能令增長種種相， 諸大仙等皆供讚。
令持三種之密呪， 大記句者持密呪，
尊者守護三寶故， 宣說最勝三乘法。
真勝有義之羂索， 是大執持金剛索，
金剛鐵鉤大羂索。


怖畏金剛施怖畏， 金剛王者六面怖，
六眼六臂力具足， 亦是骨相咬牙者。
曷辣曷辣具百面， 是獄王主魔中王，
有力金剛能作怖， 名稱金剛金剛心。
幻化金剛具大腹， 金剛中生金剛主，
是金剛心如虛空， 不動獨髮相嚴身。
所著大象生皮衣， 大緊呵呵皆哮吼，
希希聲吼能作怖， 若作笑者有響笑。
金剛喜笑大哮吼， 金剛勇識大勇識，
金剛王者大安樂， 金剛堅者大歡喜。
金剛吽者吽聲吼， 器中執持金剛箭，
金剛劍斷令無餘， 眾持金剛具金剛。
一種金剛能退敵， 熾焰金剛施惡眼，
金剛頭髮如焰熾， 金剛降臨大降臨。
具足百眼金剛眼， 身中具有金剛毛，
金剛毛者獨一身， 指甲增長金剛尖。
以金剛心皮堅硬， 執金剛髮具吉祥，
以金剛鬘而莊嚴， 呵呵響笑決定吼。
具六種字金剛聲， 大柔和聲大音聲，
三世界中獨一音， 遍虛空界聲哮吼，
諸有聲中皆殊勝。


真實無我真實性， 即是真際無有字，
宣說空性眾中勝， 甚深廣大聲哮吼，
即是法螺具大聲， 亦法犍椎大音聲，
超越無住圓寂性， 十方法中即大鼓。
無色有色中微妙， 具種種相意中生，
具諸相者顯吉祥， 執持影相使無餘。
無能過中大名稱， 三界之中大自在，
住於最極聖道中， 大興盛中之法幢。
三世界中一孺童， 長老尊者四生主，
三十二相具莊嚴， 三界所愛於中妙。
是世間解為勝師， 是世勝師無怖畏，
救世間尊意無私， 救中救者而無上。
盡空邊際悉受用， 解一切中智慧海，
解散一切無明， 亦能破壞三有網，
能滅無餘諸煩惱， 到彼輪迴大海岸。
勝智灌頂具頭冠， 真實究竟令莊嚴，
滅除三種諸苦惱， 滅三毒得三解脫。
決定解脫諸障難， 住於如空平等中，
超越一切煩惱垢， 能解三時及無師。
諸有情中即大尊， 功德帶中之鬘帶，
諸有身中即解勝， 虛空道中真實住。
持於如意大寶珠， 遍主一切寶中勝，
圓滿是大如意樹， 勝妙淨瓶大中勝，
能作有情諸利益， 隨順有情而利益。
亦解善惡及時辰， 遍主解記具記句，
解時及解有情根， 亦能作於三解脫。
具足功德解功德， 解法讚歎現吉祥，
吉祥之中最吉祥， 吉祥名稱善名稱。
大止息中大法筵， 大歡喜中大音樂，
恭敬承侍悉具足， 勝喜名稱性吉祥。
具勝施勝是尊者， 微妙歸處堪歸救，
於世怨中勝中勝， 離一切怖無有餘。
頂髻及髻各分埵， 頭髮摸拶戴頭冠，
五面具有五種髻， 五髻各繫花髻帶，
即是禿髮大勤息， 行淨梵行勝勤息。
大苦行者建苦行， 微妙淨宮喬答彌，
梵婆羅門解淨梵， 超圓寂時得淨梵。
脫離纏縛解脫身， 解脫圓寂是圓寂，
超越悲哀滅悲哀， 微妙決定近出離。
能除苦樂之邊際， 離欲身中而超越，
不可比量無與等， 非見非顯非朗然。
雖性不改亦普遍， 微細無漏離種性，
無塵離塵即無垢， 離失捨除放過愆。
最極寢寤覺自性， 諸解諸明即微妙，
識心超越於法性， 持理即是無二智。
離虛妄者默然成， 修於三世正覺行，
正覺無垢亦無邊， 最初正覺亦無因。
獨一智眼無垢染， 具足智身即如來，
以句自在廣宣說， 演勝丈夫法中王，
宣陳微妙殊勝處， 詮說師子無與等。
於勝觀察殊勝喜， 積聚威勢是入意，
熾焰光中吉祥相， 手臂光耀令顯現。
殊勝大醫即尊者， 能離痛刺無有上，
亦是諸藥枝茂樹， 對治諸病大怨讐。
入意三界中殊勝， 吉祥遊宿具中圍，
十方一切虛空界， 建立法幢極微妙。
遊行唯一廣大傘， 即具慈悲妙中圍，
吉祥蓮華舞自在， 廣大邊主大寶傘。
具於正覺大威勢， 持於一切正覺身，
是諸正覺大修習， 是諸正覺唯正法。
金剛大寶灌頂相， 諸大寶性即自在，
世間自在諸法性， 持金剛者一切王。
一切正覺即大心， 一切正覺在心中，
一切正覺之大身， 亦是一切正覺語。
金剛日是具大明， 金剛月是無垢光，
離欲等中是大欲， 種種諸色熾焰光。
金剛跏趺正等覺， 執持真實究竟法，
吉祥正覺蓮華生， 亦能攝持正覺藏。
復持種種幻化王， 廣大正覺持明呪，
聰明金剛即大劍， 真實清淨殊勝字。
是廣大乘除苦惱， 金剛法者廣大器，
金剛甚深唧哪唧， 金剛智慧依義解。
諸到彼岸皆究竟， 一切地中具莊嚴，
真實清淨無我法， 真實智月殊勝光。
廣大精進幻化網， 本續一切殊勝主，
金剛坐者具無餘， 持於一切智慧身。
一切殊勝妙智慧， 即於心地持往復，
一切正覺之大心， 復持種種之化輪。
是一切體殊勝性， 亦持一切體自性，
即無生法種種義， 持於一切法自性。
廣大智慧剎那中， 解持諸法無遺餘，
現解一切諸法者， 勝持寂默真實際。
殊勝不動自性淨， 持於正覺妙菩提，
一切正覺現於前， 智火熾焰光顯盛。


隨樂成就微妙義， 一切惡趣悉清淨，
諸有情中殊勝尊， 一切有情令解脫。
煩惱敵中獨勇猛， 威猛能破愚癡怨，
具吉祥智而嚴身， 執持堅固之惡相。
能令動於百種手， 舉步相中而作舞，
吉祥百手皆圓滿， 遍空界中令作舞。
大地中圍一界分， 以一足跟堅踏之，
以足爪甲界分內， 淨梵世界盡令押。
無二一義法之義， 即微妙義無怖義，
亦種種識具色義， 於心意識具相續。
體義無餘數歡喜， 愛空之性殊勝智，
捨離三有之貪欲， 三有歡喜廣大者。
色貌鮮潔若白雲， 光明殊勝如秋月，
亦如初出妙日輪， 爪如赤銅光皎潔。
頭冠殊勝尖末青， 勝髮亦復紺青色，
大寶光明具吉祥， 正覺化身莊嚴具。
諸百世界皆令動， 而能具彼神足力，
持於廣大實性念， 四念住中靜慮王。
以七覺支為花香， 即是如來功德海，
解八道支義理故， 是解真實正覺道。
於諸有情大分著， 亦如虛空無所著，
一切有情意中生， 速疾猶如有情意。
解諸有情根與義， 能奪有情諸心意，
亦解五蘊實性義， 清淨五蘊令受持。
決定出彼諸邊際， 亦能出於決定中，
向決定出道中住， 宣說一切決定出。
拔十二支三有根， 持於清淨十二種，
具有四諦之義相， 解持八種之心識。
十二實義令具足， 十六實性現體解，
以二十種成菩提， 勝解一切正覺相。
一切正覺幻化身， 無邊億界令出現，
彼諸剎那現了解， 亦解剎那諸有義。
種種乘者方便理， 利益去來皆了解，
決定出於三乘者， 住在於彼一乘果。
諸煩惱界清淨性， 盡能滅除諸業果，
過於一切江海中， 寂靜如行中出現。
煩惱及與隨煩惱， 及以習氣皆棄捨，
以於大悲智方便， 於諸有情作利益，
一切想義皆棄捨， 亦令滅除心識意。
能緣一切有情心， 亦解一切有情意，
在彼一切有情心， 隨順一切有情意，
充滿一切有情心， 令諸有情心歡喜，
成就究竟無錯謬， 一切謬解皆捨離。
於三義中無疑智， 諸我三種功德性，
五蘊義理三時中， 於諸剎那能分別，
一剎那中正等覺， 持於一切正覺性。
無身之身身中勝， 解了諸身之邊際，
種種諸相諸處顯， 大寶即是大寶首。


解了一切正覺者， 正覺菩提即無上，
出密呪處無文字， 大密呪者是三種。
諸密呪義令增長， 大明點者無文字，
大空即是五種字， 空明點者六種字。
種種諸空無種種， 十六半半具明點，
亦無支分超於數， 即四靜慮之初首。
了解一切靜慮支， 明解靜慮種族性，
具靜慮身身中勝， 受用身者一切勝。
化身即是殊勝身， 持彼化現之種性，
種種化現十方中， 依法利益於有情。
自在之天天中天， 非天自在非天主，
自在無滅天之師， 作壞作壞即自在。
三有寂靜令超越， 唯一師者有情師，
名稱普於十方界， 施法之主廣大者。
備足莊嚴慈鎧者， 以慈愍心為堅甲，
智慧如劍持弓箭， 欲離不解煩惱敵。
能降勇猛魔怨者， 兼除四種怖畏魔，
亦能退諸魔軍旅， 究竟正覺救世間。
是堪供讚禮敬處， 亦是恒常承侍境，
應供詠處最殊勝， 真堪禮敬勝上師。
一步能遊三世界， 如空無邊實鎮押，
清淨三明是清淨， 具六神通隨六種。
菩提勇識大勇識， 大神足者超世間，
達彼智慧之實性， 亦獲智慧之體性。
一切自明令他明， 殊勝丈夫於一切，
超離一切諸譬喻， 能智所智殊勝主。
尊者即是法施主， 宣說四種手印義，
有情奉施殊勝主， 決定所入三種住。
微妙義中淨吉祥， 三世間中大勝福，
具足吉祥皆成辦， 曼祖悉哩勝吉祥。


勝施金剛我敬禮， 真實邊際我敬禮，
出現空性我敬禮， 正覺菩提我敬禮。
正覺貪著我敬禮， 正覺欲者我敬禮，
正覺歡喜我敬禮， 正覺戲論我敬禮。
正覺微笑我敬禮， 正覺笑者我敬禮，
正覺語者我敬禮， 正覺心者我敬禮。
出現無者我敬禮， 出現正覺我敬禮，
出現虛空我敬禮， 出現智者我敬禮。
幻化網者我敬禮， 正覺顯論我敬禮，
一切一切我敬禮， 彼智身者我敬禮。

復次吉祥持金剛， 懇分歡喜而合掌，
如來尊者出有壞， 敬禮究竟正覺已，
復次尊者密自性， 持金剛之金剛王，
所餘種種同住處， 高聲如是而白言：
尊者我等亦隨喜， 善哉善哉說善哉！
為彼欲求解脫果， 有情為無救度者。
我等真實救度者， 作護菩提大利益，
宣說幻化微妙理， 此是清淨微妙道，
亦是甚深極廣大， 大義有情作利益，
一切正覺境界者， 諸正覺等皆已說。



三世諸佛真實說， 諸祕密中真實王，
此妙吉祥真實名， 真實無私而翻譯。
為護真實善根故， 一切有情皆真實，
真實斷除諸煩惱， 速成真實究竟佛。
真實不解於方言， 不應真實伸言詞，
為妙吉祥真實名， 具不思議真實德。
見真實益捨是非， 隨力真實而翻對，
真實失義文倒處， 智者真實復正之。


專心此經文， 菩提即不遠，
付與信菩提， 逐日誦三卷。


最極清淨真正心， 至尊頂中恒頂禮，
一切諸佛同教勅， 文殊諸名我演說。
妙色相好端嚴身， 一切色中最為尊，
諸相隨好能解了， 文殊勇猛是真實。
具不思議思想斷， 藝能廣大之所出，
三身貫穿不思議， 如是意量不思議。
空性定力以自然， 空性法者真實具，
空自性者極樂慕， 三有法者空性示。
一切解處觀一切， 彼此一切部類主，
一切有情眾中尊， 一切有情悉敬禮，
一切五趣亦復然。 能摧一切諸邪魔，
他怨敵者悉殄滅， 能師子吼人中尊，
煩惱柔軟離諸惡， 諸障垢染悉皆除，
一切有情來擁護。 如是解脫於九有，
具摸拶者垂髮者， 住於淨梵王宮中，
手捻數珠持器杖， 淨不淨者方便聚。
美音文殊恒作主， 蓮華所成蓮華根，
金色蓮華最殊勝， 蓮華之座極廣大。
執持潔淨曼陀華， 吉祥善住具勝意，
亦是正覺是獨覺， 亦是先世已成佛。
具有神通之自在， 是四真諦之教主，
具於千眼護世間， 亦是具才九有主。
亦是各蘭有情尊， 才能最極諸類尊，
亦是所生獸王尊， 如是具力世愍生。
諸類巧辯悉調伏， 佛子是佛是真佛，
身如千日光燦爛， 亦是滿月星耀主。
亦是水神天王子， 摩醯首羅大主王，
亦是娑竭諸龍王， 亦是具眾蘊之主，
非天修羅具主種。
地主耀首吧珊悉邊三合， 諸天勇猛集會尊，
諸天聚集恭敬禮， 護界神中離垢尊。
世間無漏最為尊， 解世事者世間尊，
具彼慧解是真實， 種種行事并擁護。
諸惡魔黨不敢觸， 悉解甚深微細法，
法師親引集三事， 出三毒箭如醫王。
難降伏者悉降伏。 具智慧者能了解，
具世間量能事者， 亦是福慧如意樹，
菩提枝葉華莊嚴， 解脫果熟三事集。
有情同類依類尊， 入眾生意奪眾意，
解梵行者離垢尊， 亦是星曜眾之主，
亦是忍辱大仙主， 亦是補處具王位，
亦是十地等覺尊。 有情商主內為尊，
最勝教主涅槃師， 亦是虛空地水主，
亦是火風之性主， 亦是真實如意珠，
眾生所須皆成就。 諸出有壞悉敬禮，
猶如寶珠我敬禮， 文殊師利我讚說。


如是相好讚說已， 領解心中恒誦持，
一切惡業皆遠離， 證得最極清淨果。
一百八名及餘名， 丈夫三時恒誦持，
所生之意悉隨心， 無疑心中皆證得。
殊勝相好憶持者， 遠無間業悉清淨，
諸不清淨之惡業， 如是一切皆除滅。
臨終捨壽往異方， 惡相惡境若現時，
以清淨心恒憶持， 勇猛文殊親得見。
具智人中極清淨， 誰能讀誦能憶持，
若要證得佛果者， 無疑心中決證得。


諸集眾中極殊勝， 猶如滿月奪眾光，
無明煩惱悉清淨， 文殊師利我讚禮。
焰髮分埵極明顯， 寶珠燦爛體端嚴，
眼目紺青熾焰身， 文殊師利我讚禮。
甘露一味深柔軟， 入意之音聲響亮，
真實妙法之寶藏， 文殊師利我讚禮。
娑婆世界一切處， 誰能量度雨滴數？
煩惱垢染悉棄捨， 文殊師利我讚禮。
觀文殊眼及身色， 亦如曼陀觀無厭，
諸法以鉢持供養， 文殊師利我讚禮。
住十方界諸佛處， 廣大音聲常讚歎，
有情最極之本師， 文殊師利我讚禮。
聖者文殊我讚歎， 如是所集諸福善，
盡施法界諸有情， 速證涅槃之正路。


歸命帝網極三際， 無盡三寶垂愍念，
攝受帝王增福壽。
七佛祖師大聖主， 文殊菩薩垂愍念，
攝受施主增福壽。
牟尼寶積大慈尊， 文殊菩薩垂愍念，
攝受弟子增福慧。
果成先劫大聖主， 文殊菩薩垂愍念，
願我獲得無生智。
妙吉祥尊大聖主， 海會聖眾垂愍念，
攝受此會所有眾。
願除為意惡因障， 稱意道中垂引示，
塵沙惑障皆得除。


以此善根願成佛， 成已壞諸過患怨，
生老病死苦海中， 廣度輪迴諸有情。
未達真理所生處， 願獲治政閑辦王，
精修三學得純熟， 常恒利他不退轉。
所有一切諸如來， 究竟菩薩諸聲聞，
離塵垢法得堅固， 諸菩提處恒恭敬。
求修美譽之妙法， 馥郁遠布十方界，
若成究竟正覺時， 恒常奉獻於供養。
能作依主歸投者， 謙恭敬仰具德人，
如是正覺知識處， 願我恒時而親近。
福德鞏固若須彌， 慧性明朗日月照，
名稱遠布似虛空， 如斯三種常願成。
壽延百載逾百秋， 無病享用得增長，
決定出生大乘種， 如斯五種常願成。
所有懷毒來到此， 或在地上或居空，
常與眾生起慈心， 晝夜依時修妙法。


現世諸物如幻化， 受施能捨亦皆空，
如是布施隨所得， 布施波羅皆圓滿。
堅持禁戒離垢染， 具足清淨無所犯，
離於禁戒之取著， 持戒波羅皆圓滿。
此身地水與火風， 四法和合本性空，
種種加害無瞋恚， 忍辱波羅皆圓滿。
精進無涯決定修， 懈怠垢障不能侵，
身心具足如是力， 精進波羅皆圓滿。
如幻如化諸等持， 勇猛無怖之正受，
猶如金剛之三昧， 禪定波羅皆圓滿。
空無相願三脫門， 三世平等一味真，
體達諸覺如如理， 智慧波羅皆圓滿。
一切如來之所說， 光明熾盛威神力，
菩提勇識精進力， 我今所願皆成就。


歸命吉祥智勇識， 詮演真實苦深義，
我今讀誦施眾生， 同獲吉祥金剛智。

