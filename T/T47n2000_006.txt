大正新脩大藏經數位版, No. 2000 虛堂和尚語錄

虛堂和尚語錄卷之六


寶瓶翠柳常隨手。 又向青蓮葉上行。 五濁世中無垢染。
不須慈眼視眾生。


柳枝活。 盂水靈。 一呪毒發。 百川俱鳴。 善財隔海覓不得。
無數遠山堆亂青。


以波羅蜜多。 圓其相。 以喝囉怛那。 蒙其身。 呪呾從此發。
還著於本人。 不解圓通二十五。 吉祥靈草暗藏春。


壁觀九年。 葫蘆按水。 無計脫身。 強分皮髓。 隻履恓恓何處歸。
月明後夜思熊耳。


太虛無雲。 清鏡無痕。 如意舉手。 花雨繽紛。 契南嶽不傳之旨。
見靈山未散之人。 妙圓體極。 即相非真。


一肩駝不起。 兩脚走如飛。 業風交輥笑嘻嘻。
問渠是誰渠不知。


下偷僧飯。 崖根抱虎眠。 懶吟長短句。 來把梵書看。
真箇看牛。 皮也須穿。


帚柄不忘。 寸心未息。 冷眼看人。 多少荊棘。 咄哉遺棄小兒。
豐干草裏拾得。


罵豐干。 是者漢。 竹筒盛菜柤。 指出教人見。 其實只要知機。
不欲彰頭露面。


木屐竹帚。 粘脚綴手。 古佛家風。 泥猪疥狗。 指天大笑一聲。
驚得虛空倒走。


萬德不將來。 猛獸自馴伏。 一嘯出林。 陰風拔木。
只知拊掌放憨。 不覺山青水綠。


金銀窟裏出來。 彼此囊無一鏹。 鬪貧不鬪富。
做盡窮伎倆。 大蟲來也。 急須合掌。


一句子。 有也未。 蹙斷眉頭。 做盡手勢。 靠倒維摩記得無。
至今一默喧天地。


頭戴樺皮冠。 脚穿破木履。 有磨墨過筆之功。
無二千酬瀉瓶之水。 捉敗了也。 國清寺裡偷佛飯。
元來是爾。


虛空講得。 參天荊棘。 一喚回頭。 杳無蹤跡。 夕陽掛樹梢。
依然隱不得。


寒暑不到處。 山窮石自枯。 涕零知骨冷。 隨分著工夫。
一卷無題目。 持來傍石根。 眼昏嫌字小。 華梵恐難分。


呈真嚇殺盤山。 對眾侮慢臨際。 靜處畏影逃形。
鬧裏掀天撲地。 鎮州城外活埋。 至今雞驚犬吠。


掉發睦州。 脫賺靈樹。 赤體露金風。 清波無透路。
阿師脚跛不能行。 休對乾峯南嶽去。


煙水寒扁舟小。 華亭江上相尋討。 負命底劈口一橈。
點頭處狼藉不少。 父子怯相酬。 誰道翻身早。
出黃蘆入紅蓼。 收拾綸。 江天未曉。


泯跡深藏一塢雲。 仙官何事苦相親。修行不是無靈驗。
懶作關門閑戶人。


出泐潭之水。 奮衡山之雲。 三關多漏網。 誰是負恩人。
晦堂之下有清新。


性燥衲僧。 佒佯座主。 抹過村草步頭。 直下挨肩佛祖。
楊岐其師。 白雲其侶。一鳴鳳臺。 凌跨今古。


柔弱丰神。 骨器剛大。 小喜多嗔。 貴買賤賣。 形影師資二十年。
所以圓悟目之為睡虎者也。


奮劈胸拳。 撈摸虛空骨髓。 開活人眼。 瞎却自己頂門。
從茲海湧峯危。 是謂東山正續。


行脚不到大徹堂前。 剛要凌滅應庵門戶。 指柳罵楊。
吹沙嗅土。 却笑謝郎眉忒竪。 欲識中峯箇裏人。
無尾大蟲不是虎。


秋鷺翹松。 寒蟾臥水。 芝峯老骨錐。 不在明白裡。
離婁師曠覓無蹤。 千古萬古秖。者是。


水庵室裏。 爭鋒一掌打得耳聾。 從茲喚鐘作甕。
滅却楊岐正宗。 自謂木菴可入。 却言不識中峯。


飛來峯下。 打失護身符子。 南明山中。 罵詈三平祖師。
闡提薄福。 俗眼難窺。 夫是之謂不庵老古錐。


面目嚴冷很。 氣如雲。 攛掇翁木大。 顛倒上樹。
品藻果罵天。 見地不親。 咬牙囓齒。 走石飛塵。
鷲峯別有劫壺春。


金鐘夜擊九重城。 六載歸來改瘦形。 待得眾生心眼活。
雪山依舊碧崚嶒。


彴蹈翻天地黑。 盲驢惡弄蹄行。 從茲不到茶川上。
溪水自涵山影清。


犢角銅瓶掛曉煙。 溪山多是往來篇。 不知底事吟情險。
吹落秋風白鳥邊。


鍼無肉補不足。 傍晨曦倚岩谷。 怕見黃葉飛。
未風先皺眉。


欲要了無可了。 山頭月圓又缺。 只好罷休看。
夜深風露寒。


移圓就方則辛。 抑方為圓則苦。 衲鑿不相入。
是無準門戶。 五峯峨峨兮等觀。 萬象撥撥兮誰覩。
霜降水落子歸就父。


身槁如柴。 眼明如電。 衡鑑台嶺。 品藻山外之宗。
揮呵悟門。 不墮文字之相。 以訥為辯。 以戒為礙。
橫拈麈尾。 雨花傾。 萬象森羅俱鼎沸。


德臘俱高。 孫枝益茂。 以勤儉苦節。 中興隷業。
以老氣餘韻。 平視諸方。 眉稜垂雪。 杖竹凝霜。
步趨有人兮。 清風可繼。 澹常古道兮。 劫外徜徉。


舌貫鼻端。 牛行虎視。 祇者形模。 轉增聾戾。
萬丈寒潭兮。 泐水無波。 千仞寶山兮。 浮圖鎖翠。
八十四人兮。 猶居學地。


翠微際北腕頭短。 洞水逆流方到家。 年老脚跟宜著襪。
不能隨處蹈泥沙。


萬指恬然一路歸。 髑髏對對眼如眉。 須知一色明邊外。
生死如何搆得伊。


藤深蔓短塔纍纍。 以眼名龍恐是伊。 放下泥盤叉手笑。
阿師曾誤矮闍梨。


牧牧純來歲月多。 至今殼漏未消磨。 莫嫌截斷蘇溪水。
尚有禪嵓掛緣蘿。


道樹將摧皇祐間。 力扶危處幾多難。 因思今日安然者。
忍數空庭竹幾竿。


說文字禪。 籠絡虛空。 罵古塔主。 不明要旨。 褒貶抑揚。
流行坎止。 棲鳳嵓高插杳冥。 落花啼鳥誰相委。


溪深杓柄長。 雪嶠曾髠庵主。 非風幡競辨。 印宗親鬀老盧。
宣去周羅。 繼此高躅。


做處縝密。 且非割截而成。 轉手付來。 暗合寶鏡三昧。
二子頂受。 是真克家。


文質彬彬。 特行獨立。 一大藏教。 詮註不及。 火就燥水就濕。
瞥爾轉頭來。 野外春風急。


碣斗禪和。 行履各別。 脚高脚低。 東瞥西瞥。 轉處自然活鱍鱍。
碣上座興難遏。 欵欵出門。 靈山路滑。


萬里見靈山。 震威遭一喝。 生死牢關。 一交打徹。
火冷雲寒桂子香。 脚頭到處乾坤闊。


煅過了也。 鏗然有聲。 彩鳳自然翔集。 何須九變而成。
收拾歸何處。 數峯雲外青。


牧得純。 難拘束。 拽脫鼻繩。 東觸西觸。 倒拈蘆管。
逆風吹。 雨過湖山春草綠。


有來由無本據。 脚瘦草鞋寬。 巉巉鋒骨露。 本禪人何處去。
寶所在近。 更進一步。


住則不寺。 寺則不住。 鐵壁銀山。 丹霄獨步。 野猿啼處月三更。
人在雁峯看瀑布。


丘靈襟。 紫芝眉宇。 抹過死生關。 點頭還自許。
出門隄柳正依依。 黃鶯枝上分明語。


無矯偽。 多質直。 竪百橫千。 對本收息。 質知庫日暮。
也收取鑰匙。


道無所據。 山深水寒。 一念未興。 死門路活。 要知兩處收功。
識取丙丁童子。 丙丁童子。 諾。 擲下火把。 好好服事著。


弊衣纏瘦骨。 衰髮覆蒼顏。 世上底時節。 剛然要出山。


有願度生。 垂手接引。 含生不來。 物無可愍。


一默雷轟。 是非頓起。 示疾毘耶。 大蟲無齒。


是何等書。 讀不成句。 簑短髮長。 手脚俱露。


雲散千峯曉。 神龍應念來。 補陀嵓上士。 心識幾時灰。


顧顧不釋手。 提起復低頭。 自笑無人買。 腥風吹未休。


非水石可憑。 非音聲所及。 花笑鳥啼。 圓通證入。


黑月則隱。 白月則現。 狐魅眾生。 乞無再面。


琅琅流水聲。 懷抱盡情傾。 不識春風面。 雪消梅影清。


萬派同源。 三教一舌。 咄者尊慈。 弄巧成拙。


江空蘆葉冷。 風靜衣輕。 不得梁天子。 無人知姓名。


嵌枯石老。 黶瘦衣荒。 死水垂釣。 陸地乘航。 當初好采見梁王。


持貝葉。 倚瘦。 解空未盡。 說是說非。 無端引惹憍尸。


夢裏昇兜率。 閻浮待下生。 不須呈懵袋。 惡毒已流行。


能所頓忘。 佯佯瞌睡。 一息不來。 百川鼎沸。


欝欝氷姿。 株株手親植。 欲知來去蹤。 雙峯聳寒碧。


用智恰如愚。 無人辨得渠秕糠和月擣。 意在脫衣盂。


石禪寒到骨。 松雪照清眸。 此道如山重。 難將一臂酬。


草枯山欲冷。 逗曉入重雲。 一箭無雙中。 何如射一群。


邂逅漉籬翁。 言談耳又聾。 不知何處去。 破帽裹西風。


閉戶復携鉏。 雲深路更迂。 須知形影外。 肝膽向人輸。


以梵夾。 對淨瓶。 一字不掛眼。 常轉如是經。


石床氷冷。 糞火芋香。 深撥淺得。 滋味最長。


忍寒騎瘦馬。 雙眼碧於秋。 寄語王公道。 無錢買沃州。


日暖跨驢出。 溪橋欵步行。 因思遭攧處。 寸草不曾生。


朝看白雲去。 暮騎黃犢歸。 山窮橋斷處。 鷺鷥那得知。


身躍入深淵。 等閑握起龍首。 腥風怒雷。 烏飛兔走。
驚得慈明幾掣肘。 乞兒伎倆不多。千古鱠炙人口。
好將白棒劈脊摟。 咄。


眼似鼓椎。 頭如木杓。 欲識趙州。 八十行脚。


黃檗棒頭。 大愚肋下。 後代兒孫。 烏焉成馬。


不出飛猿。 皮下有血。 釣魚放生。 死中得活。 譏雪峯用力太過。
笑靈雲根底未徹。 只知意在鉤頭。
不覺眼中著屑。 阿呵呵。 誰辨別。 萬頃煙波。 一鉤新月。


袈裟裹草鞋。 赤脚桐城走。 只者破生涯。 抵死揚家醜。


去見神鼎諲。 絕叫屋梁倒。 不得脫手法。 打折爾驢腰。


灰頭土面。 弄假像真。 三脚驢子。 獨角麒麟。


凝而不結。 混而常清。 挺然嶽立。 卒乎砥平。 擬師之道兮。
虛空釘橛。 美師之德兮。 色裏膠青。
妙高萬疊兮。 春歸錦鏡。 翠螺一抹兮。 霜後洞庭。
在彼在此兮。 初無朕跡。 或舒或卷兮。 水赴滄溟。
遐想高躅兮。 實我法城。


接納少機關。 勘驗無眼目。 時時膈氣築。 只要煨蘆菔。


師之道兮。 不可得而稱。 師之德兮。 不可得而述。
師之行兮。 不可得而聞。 師之業兮。 不可得而見。
道德行業聞見稱述。 世人昭昭然。 若其荷佛祖慧命於將仆之際。
轉凡夫於賢聖之域。
是謂之東山老人。 吾不得而知焉。


尸碧岩。 謗乳竇。 擊高庵據甌阜。 此皆人所議論不到。
說甚麼減竈法無文印。 盡情約下置而勿論。
或曰毀譽不在乎兩端之間。 藞苴翁別有長處。 咄。


金鳳初鳴。 玉人啟戶。 露冷風高。 子歸就父。


前無釋迦。 後無達磨。 罵雨罵風。 祗要做大。
黑漆竹篦。 胡打亂打。 是佛是魔。 劈面便唾。 因茲天降其咎。
衡陽梅陽。 十七年吞飢忍餓。 將謂萬里生還知非。
元來一星子。 不曾改過。 者般瞎禿得人憎。
天上人間無兩箇。 咄。


行脚祇。 參松源。 早是信卜賣屋。 更說東山正傳。
大似老馬嚼粟。 近人情無面目。 引得兒孫阿轆轆。
報恩盡力讚揚。 也是鷺股割肉。


雲霧充飢腹。 煙霞補破衣。 祝融峯頂寺。 幾度對斜暉。


三觀互融顯其機。 十門不二蕩其跡。 如月印水兮光入其微。
如春在花兮香襲其裓。 是謂教庠之英北峯之嫡。
描邈將來不如伊。 從教大地無人識。


金石絲竹。 難以類乎聲。 碧雲清風。難以同其調。
玉光幽潔。 花信融通。 妙在有無外。 豈墮空假中。
張生伏筆。 何處形容。 此是適庵老子之常準。
肯與能詩能畫者同。 藉藉流芳靈苑寺。
眇然千古仰高蹤。


一生口嘴嘮嘈。 偏要攙行奪市。 詐病毘耶離城。
引得許多閑神野鬼。 稽首淨名。 咄。 我不識爾。


咄者髑髏。 荒草堆頭。 歛眉一笑。 萬雲收。


龜證無功。 會三歸一。 各有面子。 不欲露出。


枕石苔生。 崖藤影綠。 天書促行。 芋子未熟。


清溪影寒。 以鰕為目。 無柄爪籬。 東摝西摝。


五峯石上。 雙松邊。 是者伎倆。 莫罵豐干。


厚重如山。 寬大如海。 丹青有神。 莫擬其踪。 僧繇筆妙。
難狀其跡。 如上國之春歸。 香風四吹。
如銀蟾之出水。 萬象歛影。 是為三教融通大法之宗主者也。


鼯鼠聲中。 顛來倒去。 馬頷驢腮。 不須解註。


水繞山圍獅子窟。 赫赫金毛從此出。 野犴既死狐兔悲。
天下叢林鬧聒聒。 我來不敢重步行。
森嚴匝匝清風生。 三拜無言出門去。 煙笛一聲牛背橫。


颺下手中鍬子。 從教田地荒蕪。 托起無底鉢盂。
直取上方香積。 眾既飽德。 高臥雲林。 丙丁童子暗催煎。
箇裡要尋條活路。 非活路霜空。 月墮猿啼處。


衲僧歸元處。 三尺火把子。 無明性燥。 觱栗鉢喇。
無出乎此。 禋上座久貧乍富。 看看得入手去也。
擲下火把。 大眾不要眼熱。


天巧神工不日成。 萬年勳業建端平。 行行闊步青霄外。
回首方知是化城。 大眾還知麼。 昔日舟橫斷岸。
常懷病涉之憂。 旅逆窮途。 每發未歸之歎。
是以。 邦侯垂濟川之手。 居士奮截流之機。
從險處築起根基。 就虛空故成世界。
月籠煙樹。 依稀方廣勝游。 日落江城。 髣髴洛陽佳處。
說甚連山貫海望越通吳。 南來北往等是到家。
者裡那邊無非活路。 且最初一步如何履踐。
以手打一圓相。 脚頭自此乾坤闊。
願力還同劫石堅。

