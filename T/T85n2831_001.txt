大正新脩大藏經數位版, No. 2831 無心論

無心論一卷


心神向寂 無色無形 覩之不見
聽之無聲 似暗非暗 如明不明
捨之不滅 取之無生


大即廓周法界 小即毛竭不停
煩惱混之不濁 涅槃澄之不清
真如本無分別 能辯有情無情
收之一切不立 散之普遍含靈
妙神非知所測 正覓絕於修行
滅則不見其懷 生則不見其成
大道寂號無相 萬像窈號無名
如斯運用自在 總是無心之精


昔日迷時為有心 爾時悟罷了無心
雖復無心能照用 照用常寂即如如


無心無照亦無用 無照無用即無為
此是如來真法界 不同菩薩為辟支

