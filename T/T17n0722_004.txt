大正新脩大藏經數位版, No. 722 妙法聖念處經

妙法聖念處經卷第四


世及出世間， 一切由心造，
猶如工畫師， 巧善皆成就。
沈溺於三有， 出離亦由心，
如蠶自纏縛， 迷執諸境界。


六根緣諸境， 惑業從此生，
沈淪三惡道， 相續無間斷；
猶如於野火， 能滅諸柴薪，
根識緣於境， 善滅亦如是。


果從業或有， 如樹依根生，
或業互為緣， 相續無窮盡。
善惡因心造， 如影不離身，
蜜毒互相和， 衰損亦如是。


譬如蘇彌盧， 莊嚴四寶成，
七金周圍遶， 八海湛然清。
世尊相無比， 理智離言詮，
萬行因修滿， 三身果德圓。
人、天瞻仰望， 願說宿因緣。

