大正新脩大藏經數位版, No. 676 解深密經

解深密經卷第二


若不了知無相法， 雜染相法不能斷；
不斷雜染相法故， 壞證微妙淨相法。
不觀諸行眾過失， 放逸過失害眾生；
懈怠住法動法中， 無有失壞可憐愍。


一切諸法皆無性， 無生無滅本來寂，
諸法自性恒涅槃。 誰有智言無密意？
相生勝義無自性， 如是我皆已顯示；
若不知佛此密意， 失壞正道不能往！
依諸淨道清淨者， 惟依此一無第二，
故於其中立一乘， 非有情性無差別。
眾生界中無量生， 惟度一身趣寂滅，
大悲勇猛證涅槃， 不捨眾生甚難得！
微妙難思無漏界， 於中解脫等無差，
一切義成離惑苦， 二種異說謂常樂。

