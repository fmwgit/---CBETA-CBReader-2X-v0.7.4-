大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第十七


我今次第當演說， 大法三昧曼拏羅，
其相猶如三世輪， 此曼拏羅如是畫，
是中一切依次第， 佛及執金剛等尊，
依彼法曼拏羅儀， 以心標幟普遍畫。


隨此振鈴大智聲， 所作如應皆決定，
而此羯磨金剛杵， 所應破壞亦決定。
若不尊敬阿闍梨， 金剛助伴為非友，
惡者返向以慈心， 此作是為輪迴道。


佛及執金剛等尊， 如法曼拏羅所說，
一切有情寂靜因， 此即金剛最上明。
若此世間如幻化， 苦如鈴聲亦復然，
寂靜一切諸苦因， 金剛器仗此無上。
調伏有情勝忿怒， 彼善妙光決定破，
擊害無勝金剛杖， 警怖一切邪見者，
冤敵無勝於驕倨， 繫縛無勝金剛鬘，
世間敬愛所欲人， 破冤無勝勝魔主，
善破無勝勝調者， 周遍隨轉金剛風，
最勝大光火金剛， 受用無勝勝貪者，
大牙清淨能警召， 一切死者能還命，
怖畏無勝尾覲那， 諸飲味中無勝水。


我今次第當演說， 最勝羯磨曼拏羅，
依彼金剛壇法儀， 如應抨此曼拏羅。
諸曼拏羅最初位， 於中先安其佛像，
而彼左右行列間， 依法安布諸大士，
中畫金剛最上明， 及彼明妃亦同畫，
金剛嬉戲等祕密， 旋舞供養尊悉畫。
彼中賢聖諸次第， 皆如輪壇法用作，
自印對印及旋舞， 隨應次第如前畫；
金剛香等四供養， 及彼金剛旋舞法，
四隅并其四門間， 如前所說依法作。


佛及執金剛等尊， 二羽和合勝三昧，
金剛嬉戲等供養， 是即金剛最上明。
彼一切明亦復然， 如其所說依次第，
旋舞作用勝供養， 供養羯磨曼拏羅。
金剛旋舞諸法用， 大印教授法亦然，
二羽和合勝三昧， 對印現前得解脫。
現前旋舞作用事， 供養一切大勝尊，
所謂大執金剛等， 決定羯磨皆成就。


隨應所有諸法儀， 皆從有情自性出，
斯由為利有情故， 所作貪等皆清淨。


為利一切有情故， 以佛教法為正因，
由是殺害諸有情， 此中無罪亦無染。


為利一切有情故， 即與佛身自和合，
由是破壞於他心， 此中無罪亦無染。


貪性真樂無等比， 彼一切佛同所行，
所欲隨行利有情， 如是行者得勝福。


為利一切有情故， 以佛教法為正因，
遍作一切事業成， 彼得廣多勝妙福。


金剛薩埵善哉者， 金剛大寶復善哉，
善哉金剛妙法門， 善哉金剛勝羯磨！
能善宣說此正法， 無上金剛祕密乘，
一切如來祕密門， 大乘現證法中攝。

