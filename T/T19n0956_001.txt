大正新脩大藏經數位版, No. 956 大陀羅尼末法中一字心呪經

大陀羅尼末法中一字心呪經


佛說大威德， 為利諸有情，
能成一切呪， 願者皆滿足。
一切佛已說， 此呪王威德，
能於諸呪中， 一字為尊上。
頂生大威德， 其力難思議，
善除諸妖邪， 退諸惡星宿，
毒害母神等， 及彼那夜迦，
惡願諸鬼神， 逼惱有情者。
當來濁世中， 誦持得安樂，
善哉天人師， 願為眾生說。


告諸佛子等， 汝等今善聽，
我今說此呪， 具足諸功德。
當來惡世時， 我法將欲滅，
能於此時中， 護持我末法。
能除世間惡， 毒害諸鬼神，
及諸天魔人。 一切諸呪法，
若聞此呪名， 皆悉自摧伏。
我滅度之後， 分布舍利已，
當隱諸相好， 變身為此呪。
佛有二種身， 真身及化身，
若能供養者， 福德無有異。
此呪亦如是， 一切諸天人，
能生希有心， 受持及供養，
所得諸功德， 如我身無異。
此呪王功德， 我今但略說。

