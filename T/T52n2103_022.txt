大正新脩大藏經數位版, No. 2103 廣弘明集

廣弘明集卷第二十二


稽首諸佛 願護神威 當陳誠請
罔或尤譏 沈晦未悟 圓覺所歸
久淪愛海 舟檝攸希 異執乖競
和合是依 玄離取有 理絕過違
慢乖八正 戲入百非 取捨同辨
染淨混微 簡金去礫 琢玉裨輝
能仁普鑒 凝慮研幾 契誠大道
孰敢毀誹 諤諤崇德 唯唯浸衰
惟願留聽 庶有發揮 望矜悃悃
垂誨婓婓


於赫大聖 種覺圓明 無幽不察
如響酬聲 弗資延慶 孰悟歸誠
良道可仰 寔引迷生 百川邪浪
一味吞并 物有取捨 正匪虧盈
八邪馳銳 四句爭名 飾非濫是
抑重為輕 照日氷散 投珠水清
顯允上德 體道居貞 縱加譽毀
未動遺榮 昂昂令哲 欝欝含情
俟諸達觀 定此權衡 聊申悱悱
用簡英英

