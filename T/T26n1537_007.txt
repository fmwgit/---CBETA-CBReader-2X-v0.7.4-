大正新脩大藏經數位版, No. 1537 阿毘達磨法蘊足論

說一切有部法蘊足論卷第七


心隨貪欲行， 或復隨瞋恚，
而修靜慮者， 諸佛不稱譽。
惛睡蓋纏心， 無知修靜慮，
身相雖安靜， 諸佛不稱譽。
掉悔蓋纏心， 諸根不寂靜，
雖勤修靜慮， 諸佛不稱譽。
三寶四諦中， 心懷猶豫者，
雖勤修靜慮， 諸佛不稱譽。
遠離欲及惡， 尋伺皆如理，
身柔軟安靜， 受離生喜樂；
身如沐浴團， 遍體皆津膩，
不強亦不弱， 愛水不能漂；
尋伺等五支， 賢聖仙所證，
總名初靜慮， 諸佛所稱譽。


尋伺俱寂靜， 如雨息埃塵，
內淨心一趣， 觸菩提妙樂。
無尋伺有喜， 樂內淨及定，
名第二靜慮， 諸佛所稱譽。


離喜最上迹， 捨念知樂定，
名第三靜慮， 諸佛所稱譽。


樂苦等已滅， 心堅住不動，
得清淨天眼， 能廣見眾色；
不苦不樂受， 淨捨念及定，
名第四靜慮， 諸佛所稱譽。

