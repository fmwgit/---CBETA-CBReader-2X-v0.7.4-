大正新脩大藏經數位版, No. 882 佛說一切如來真實攝大乘現證三昧大教王經

佛說一切如來真實攝大乘現證三昧大教王經卷第七


我今次第當演說， 最上金剛曼拏羅，
其相同彼金剛界， 此說名為金剛密。
大曼拏羅法相應， 諸曼拏羅亦然畫，
諸曼拏羅中依法， 應當悉畫於佛印。
中方安處加趺相， 此名金剛界主宰；
金剛加趺金剛相， 此即金剛部金剛。
彼金剛寶加趺相， 如是名為自灌頂，
金剛蓮華加趺相， 此說名為持壽命，
羯磨金剛加趺相， 是為巧業金剛法。
應當遍畫蓮華位， 又復悉畫圓光相，
座中應畫金剛杵， 及金剛鉤而起立，
畫二金剛相相合， 二手作拳善哉相。
復畫寶聚有熾焰， 日光輪印亦復然，
勝幢熾盛光圍繞， 諸齒行列金剛笑，
金剛中畫蓮華相， 利劍熾焰亦復然。
復畫金剛大火輪， 及畫舌相具光焰，
諸處遍畫金剛杵， 應畫金剛甲冑相，
依法次畫金剛牙， 二手拳印如應畫，
薩薩金剛等隨畫， 如大壇中所說儀。
悉畫本印及標幟， 金剛戲等壇中畫，
於外壇中如儀軌， 悉畫本部自標幟，
慈氏菩薩等亦然， 隨其所樂咸應畫。


淨月曼拏羅中住， 觀想金剛作奮迅，
手足指面悉動搖， 金剛明妃尚生愛，
屈臂猶如持鉤勢。 觀想金剛在頭上，
手掌相擊使振聲， 想金剛鉤作鉤召。
又復應作射箭法， 起奮迅相射心中，
如應殺彼諸惡魔， 妙樂金剛自當得。
又應作縛繫於臂， 從自心至遍自身，
彼金剛法用相應， 自得諸佛常衛護。


諸金剛視生妙愛， 所謂歡喜開華眼，
以其觀視明妃故， 即能得彼常順愛。
又復極惡動搖眼， 眼睫照明鉤召相，
此說名為光明視， 一切世間悉鉤召。
又復顰眉破壞相， 剎那能現忿怒勢，
此名遍持忿怒視， 乃至三世尚降伏。
又作堅固慈愛眼， 猶如須彌諸山石，
此說名為慈愛視， 能破病毒及執魅。


呼呼呼呼此稱時， 剎那即得離語言，
令諸眾生善愛興， 得金剛語悉明煥。
此稱時， 一切聲語得明煥，
普能鉤召諸世間， 即得執金剛無異。
吽吽吽吽遍持故， 諸忿怒語得明煥，
殺害一切惡有情， 等同須彌諸山石。
此稱時， 諸微妙語悉明煥，
而能普護諸世間， 即得同佛金剛身。


如應觀想於自身， 所有諸相皆具足，
自身即是金剛手， 得彼諸佛生妙愛。
如應觀想於自身， 所有諸相皆具足，
自身即是金剛藏， 而能鉤召金剛手。
如應觀想於自身， 所有諸相皆具足，
自身即是金剛眼， 以諸正法摧魔惡。
如應觀想於自身， 所有諸相皆具足，
自身即是巧金剛， 得眾金剛常衛護。


薩埵金剛遍持故， 於自心中觀自身，
作金剛視普遍觀， 一切世間遍警悟。
大寶金剛遍持故， 於自心中觀自身，
作光明視普遍觀， 鉤召一切令順愛。
妙法金剛遍持故， 於自心中觀自身，
作忿怒視普遍觀， 殺諸世間魔惡者。
羯磨金剛遍持故， 於自心中觀自身，
作慈愛眼普遍觀， 一切世間善作護。


從金剛掌所生印， 此說名為大祕密，
彼諸大印如次第， 成結之儀我今說。
二手大指相鉤結， 復屈頭指頭相執，
竪二中指而向上， 此金剛界主宰印，
即此中指金剛相， 又復中指如寶形，
中指無名指如蓮， 舒掌四印應如次。
一二頭指如金剛， 又二大指皆藏攝，
彈指及頭指如寶， 即復頭指寶光相，
竪二無名指如寶， 即以此印向口轉。
復以諸指頭展舒， 竪二大指於中住，
展舒諸指如輪相， 即以此印從口散。
並竪大指如金剛， 竪二頭指中間住，
開二大指復如牙， 後入掌中成拳印，
而復金剛祕密法， 從彼金剛縛所生。
復次法祕密標幟， 觀想內心自相合，
羯磨祕密亦中住， 羯磨標幟應表示。


二羽應結祕密印， 如教分別羯磨印，
乃至三昧邪勝印， 二羽所成亦如是。
次當宣說成就儀， 稱三昧邪薩怛鑁，
若結自印即能成， 得一切欲勝妙樂；
若一若多諸密印， 一切餘時不應結，
或成大事或密中， 智者和合如應作。
常時身住於此中， 金剛眷屬自然生，
行人堅固妙愛心， 乃至盡壽不應捨。


金剛遍入發生已， 是中或自或他人，
若結諸印若解時， 隨應誦是心明曰：


由彼彼所生， 一切印次第，
於彼彼處解， 應誦是心明：


結寶金剛堅固拳， 二頭指結甲冑印，
從心至頂次第解， 隨應誦是心明曰：


隨處如應遍解已， 當結堅固護身印，
解縛齊掌作摧拍， 即誦如是心明曰：


金剛密句隨意誦， 善修一切壇事業，
此中三昧法相應， 能作最上諸成就。


大哉一切正覺尊， 微妙金剛我廣大，
由廣大性微妙故， 普能舒遍於三界。


我今次第當演說， 最上妙月曼拏羅，
其相猶如金剛界， 金剛微妙故此說。
大曼拏羅法相應， 如教安立大薩埵，
金剛壇中畫佛相， 佛曼拏羅如是立。
壇中遍畫大薩埵， 自印安心如教說，
應作三摩地坐相， 二手當結金剛縛。


從舌及齶漸出已， 次復繫想於鼻端，
微妙金剛樂觸生， 即得心住於等引。
微妙金剛樂觸中， 從是出生殊勝相，
是相廣大舒遍故， 心亦廣大遍一切，
隨心所樂而舒遍， 廣大即遍於三界。
復次漸略應旋復， 乃至鼻端而攝入，
從是已後諸所有， 常應觀想妙等引，
堅固所作遍一切， 三摩地智即安立。


若於有情起慈心， 與大堅固應同起，
由心廣大法相應， 一切有情亦廣大。
由慈廣大相應故， 所起悲心亦復然，
一切有情利相應， 遍諸所行悉廣大。
自性光明遍一切， 本來清淨虛空等，
是中若法若非法， 普觀清淨悉歡喜。
所有一切極惡者， 彼等非佛菩提器，
以大捨心平等觀， 亦為彼等皆攝受。


若處虛空若餘方， 微妙金剛應和合；
若坐若起威儀中， 金剛影像常觀想。
於一切處亦如是， 微妙金剛常和合，
而諸菩薩心金剛， 觀想常住妙等引。
彼金剛手大影像， 於一切處常觀想，
微妙金剛法相應， 如其所說依次第。
觀佛影像遍一切， 所有諸相皆具足，
如其所說依次第， 隨應觀想妙等引。


微妙金剛相應故， 即當觀想於自身，
自身現月影像中， 淨菩提心應觀想。
復於淨妙月輪中， 如應觀想於自身，
自身即是金剛像， 薩埵金剛想無異。
微妙金剛法相應， 如應觀想於自身，
自身薩埵金剛心， 薩埵金剛想無異。
如應觀想於自身， 所有諸相皆具足，
自身即是佛影像， 諸佛菩提應觀想。


我即等同於諸佛， 一稱金剛祕密語，
金剛蓮華二相合， 令諸有情同妙愛。
我即等同大金剛， 一稱金剛祕密語，
金剛蓮華二相合， 決定鉤召諸世間。
我即等同金剛法， 一稱金剛祕密語，
金剛蓮華二相合， 普遍世間悉調伏。
我即等同巧金剛， 一稱金剛祕密語，
金剛蓮華二相合， 即能成就諸事業。


微妙金剛法相應， 觀想金剛住心中，
自身即是佛影像， 由是觀故即成佛。


微妙金剛相應故， 心金剛等彼諸眾，
金剛薩埵等應觀， 能施一切自成就。


從彼金剛縛出生， 等持三昧邪勝印，
十六大士應如次， 彼等縛印今當說。

