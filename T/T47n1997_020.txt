大正新脩大藏經數位版, No. 1997 圓悟佛果禪師語錄

圓悟佛果禪師語錄卷第二十


至簡至易至尊至貴。 往還千聖頂頭。 世出世間不思議。
彈指圓成八萬門。 超直入如來地。


放憨放癡貪世味。 閑情誰管真如地。 有時得。片好風光。
十字街頭恣遊戲。


昔聞沈巨浸。 一舉十二鼇。 持此淨華宿。 曾未及秋毫。
濛濛大象中。 出沒安可逃。 只自且循緣。 著意真徒勞。


二三四七初無間。 顯大威光示的傳。 把斷關津勿輕放。
草深誰顧法堂前。


參禪參到無參處。 窮玄窮徹玄盡頭。 渴飲饑飡只恁麼。
世間出世沒蹤由。


機關並是閑家具。 玄妙渾成破草鞋。 鐵額銅頭超佛祖。
橫拈倒捉一坑埋。


紅塵有底論成道。 寒谷無人可作春。 苟識拈華微笑意。
一番拈弄一番新。


一句當機領。 千差路絕攀。 去來長若鑑。 喧寂鎮如山。
百草顛頭峻。 孤雲世外閑。 行行牢把著。 宜闡上頭關。


脫去羈羅徹轡銜。 了無毫末可容參。 馬駒兒踏誰禁得。
皖伯臺前去住庵。


不下笠子勘俱胝。 一句擊出一古佛。 如今歸去舊雲庵。
參遍諸方善知識。 卓卓頂門眼。 輝騰如杲日。
勉力傳持無盡燈。 繼取末山舊蹤跡。


撥轉千差向上機。 攙旗奪鼓不饒伊。 翻身踞地全生殺。
始是金毛師子兒。


吸盡西江匹似閑。 作家豈復尚機關。 放教性地平如砥。
成佛功歸一眴間。


昔在皇都參會底。 與今豈復有差殊。 等閑乘興重拈似。
鬨堂棒腹一軒渠。


佛祖命門提在手。 放開揑聚更非他。 已到懸崖撒手處。
從來關捩子無多。


此段本來無向背。 要須堅猛力行持。 金剛正眼通身是。
萬境來侵莫管伊。


本來正體徹根源。 山入同途只此門。 已住如來大解脫。
掌中至寶耀乾坤。


我手何似佛手。 隨分拈華折柳。 忽然摸著蛇頭。
未免遭他一口。


我脚何似驢脚。 趙州石橋略彴。 忽若築起皮毬。
崩倒三山五嶽。


人人有箇生緣。 蹲身無地鑽研。 忽若眼皮迸破。
慮他桶底踢穿。


溝壑難充一念欲。 泥梨永劫苦何堪。 悟將萬法皆如幻。
慎勿容心瞥起貪。


未見世間為大患。 焚燒功德莫過嗔。 頭頭違順須容却。
喜捨慈悲出六塵。


羅剎無明徹底癡。 翳他正體發狂機。 猛操般若金剛劍。
永斷渠儂撒手歸。


妄起渾由三箇漢。 牽拕六道四生中。 倏然調伏無功用。
端與毘盧性海通。


善因招善果。 種粟不生豆。 大福德人修。 大福德人受。
八萬四千波羅蜜。 一毫頭上已圓成。
棒頭喝下承當得。 高步毘盧頂上行。


休誇四分罷楞嚴。 按下雲頭徹底參。 莫學亮公親馬祖。
還如德嶠訪龍潭。 七年往返遊昭覺。
三載翱翔上碧巖。 今日煩充第一座。 百華叢裏現優曇。


辦道應須辦自心。 心真觸處是通津。 直明格外無生忍。
端作區中解脫人。 吸盡西江龐老口。
搏將妙喜淨名身。 八風五欲莫能轉。 解向塵中轉法輪。


去年正今日。 泥牛鬪入海。 今年正今日。 遍界舒光彩。
虛空無相身。 佛鑑儼然在。 非色亦非心。
不小復不大。 劫石可移動。 箇中無變改。 要知佛鑑恩。
各人明主宰。 一句逗群機。 志心常頂戴。
且道是那一句。 喫飯咬著沙。


贊弼住山功已立。 荷擔長久志彌堅。 雲門庵剏壓歐阜。
天上高天更有天。 追復古來清淨剎。
他時會見美聲傳。 賓主相投膠漆合。 相與弘持臨濟禪。


使乎不辱命。 臨機貴專對。 安禪捋虎鬚。 著著超方外。
不惟明窓下安排。 掇向禪床拶嶮崖。
拈槌竪拂奮雄辯。 金聲玉振猶奔雷。 九旬落落提綱宗。
衲子濟濟長趍風。 解黏去縛手段辣。
驅耕奪食尤雍容。 夏滿思山要歸去。 了却武陵一段事。
勃窣理窟乃胸中。 行行不患無知己。
臨行索我送行篇。 栗棘蓬裏金剛圈。 短歌須要數十丈。
長句只消三兩言。 金毛師子解翻身。
箇是叢林傑出人。 不日孤峯大哮吼。 五葉一華天地春。


臨濟昔遣將。 驗德嶠行令。 接住與一送。 果別探竿影。
國師三度喚。 聲聲無不領。 負汝負吾機。
直透千聖頂。 古人曾侍香。 根器如此警。 爾數載巾瓶。
己合得正命。 今復自帝都。 直遊武陵境。
打辦俊精神。 也要識禪病。 截斷風前句。
奪取佛祖柄。 歸來大誇詫。 強將果然猛。


豁達靈明印。 脚跟用來了不隔纖塵。 歷遊華藏毘盧界。
把住牟尼百億身。 八寶七珍皆我有。
左穿右穴與誰隣。 勞生袞袞堪垂手。 乃是通方自在人。


皎皎林間月。 悠悠天際雲。 去來非有累。 圓缺本無垠。
逗水光常淨。 為霖意不群。 溪山千萬里。
同異許誰論。 迦葉剎竿頭。 此老曾饒舌。 全體解承當。
祖祖何曾別。 要明箇段事。 須善觀時節。
遇著與麼人。 眼中為出屑。 庶見北山門。
戢戢皆雲衲。 妙手廣施呈。 翻却驪龍穴。 千聖頂頭。
有破天大路。 唯是無心人。 始能闊著步。
恰如履平地。 日行千百度。 要引滿世間。 一齊與麼去。
爾垂手入。 應須善回互。 鬧鬨處相逢。
當機宜把住。 似過金剛圈。 請盡情分付。
歸來善法堂。 撾取大法鼓。 覿面豁開三要印。
全機直明正法藏。 持去江西顯本宗。 三日耳聾無伎倆。
要須撒手向孤峯。 選甚懸崖千萬丈。
欲知稱意得錦鱗。 騰身快入驚人浪。


四料四賓主。 三玄及三要。 擊石火電光。 乃臨濟垂範。
既參臨濟禪。 亦須自點檢。 照用喝下奇。
殺活杖頭驗。 以此入郊。 大奮姜維膽。 光榮作鳳輝。
七珍只一覽。 無位真人赤肉團。 面門出入若為看。
棒頭按正風前令。 喝下逼將肝膽寒。
不立階梯那事佛。 有真規矩得心安。
橫身百草顛頭用。 插手驪龍窟裏翻。 要見衲僧全意氣。
如麻萬境莫能干。 大緣唾手間能辦。 未信人生行路難。


一句單提越祖佛。 痛劄針錐窮徹骨。 出門便作師子兒。
敵勝驚群資返擲。 平江古來豪俠窟。
去去先通箇消息。 此行不作等閑來。 八面清風起衣裓。


當陽提起截千差。 誰信風流出當家。 要入廛中通一線。
等閑開取鉢曇華。 善專對不辱命。
乃見摩醯三眼正。 引著群靈使共行。 明明直截曹溪徑。

