大正新脩大藏經數位版, No. 190 佛本行集經

佛本行集經卷第四十一


若人百千億萬歲， 一心祭祀此火神，
彼輩不能斷去瞋， 如今勝世尊忍辱。
一切天人世界內， 唯有世尊大丈夫，
諸被瞋恚重病纏， 世尊能與忍辱藥。


是時彼夜分已過， 世尊來至迦葉所，
鉢中盛於毒龍示， 手擎安置著彼前。


我昨夜來教化彼， 其更不能恐怖他，
其若今欲螫於仁， 世間終無有此法。
假使天崩倒於地， 大地破碎如微塵，
須彌移離本處安， 諸佛口終不妄語。


此是大慈世尊力， 善能降伏大毒龍，
其三迦葉事火神， 所有精進力當滅。

