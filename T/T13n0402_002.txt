大正新脩大藏經數位版, No. 402 寶星陀羅尼經

寶星陀羅尼經卷第二


天龍所仰大功德， 過患永斷無上尊，
以七法財利世間， 願說得何等妙慧？
作大慈燈滅世闇， 降伏墮生老死憂，
能遮人天三惡趣， 說何等法脫魔道？


煩惱翳障已永盡， 無比功德解脫尊，
云何教我轉女身？ 令我具足男子相，
速疾遠離諸惡趣， 於法自在心調柔。
最上善逝天人師， 能與世間第一利，
如蒙世尊捨女身， 當得歡喜寂滅樂。
云何速說此丈夫？ 自調調他利益者，
我得出離恩愛坑， 世間無等最第一。
念持廣大功德聚， 能速調伏諸群生，
今我於此必取轉， 唯願速開甘露道。

