大正新脩大藏經數位版, No. 312 佛說如來不思議祕密大乘經

佛說如來不思議祕密大乘經卷第二十


正法攝伏於他語， 以正法語善攝受，
於法寶藏常護持， 如來所說大明句。


具慈善順大忍力， 為悲愍故說大明，
喜捨二法悉具圓， 梵王帝釋咸呼召。


今此祕密大明句， 振動降伏一切魔，
人中聖主力加持， 善說斯經廣流演。
如來所說此正法， 當知於後末世時，
宣說明句密加持， 振動還復如今日。


諸說法師大智者， 我等諸魔當密護，
令於最後末世時， 得此正法墮於手。


若人捐棄於身命， 所捨不求諸果報，
但為受持佛所宣， 最上清淨正法故。


普為一切眾生故， 發起堅固大悲心，
我當受持此法門， 最上甚深佛所說。


今此正法如妙藥， 能治一切眾生病，
我等當來悉護持， 願佛知我眾心意。


諸法本來無文字， 無中假以文字說，
聖尊悲愍故敷宣， 我當受持而流演。


世間財寶聚還散， 王官水火賊盜分，
諸佛多聞妙法財， 多俱胝劫不壞失。
常無放逸甘露法， 利眾生發菩提心，
深固寂靜心亦然， 諸樂根本無所取。

