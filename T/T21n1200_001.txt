大正新脩大藏經數位版, No. 1200 底哩三昧耶不動尊威怒王使者念誦法

底哩三昧耶不動尊威怒王使者念誦法一卷


以我福德力， 諸佛加持力，
願此香花雲， 遍滿諸佛剎，
供養一切佛， 及諸大菩薩。
復應更思惟， 陳其五供養，
令福德增長， 滿足悉地願，
能成佛菩提。 先說塗香明，
供養佛功德， 能除行者身，
惡毒熱煩惱， 業淨證菩提。


次說花供養， 福資於行者，
三世諸垢穢， 悉淨無有餘，
佛果當剋證， 皆由此福業。


次說焚香福， 能使此加持，
業障煩惱盡。 行者修福業，
遠聞他方便， 悉來共加持。
法身香氣雲， 遍滿十方界，
供養佛菩薩。


次說飲食明， 供養佛功德，
能使於行者， 速證三脫門，
永離三苦縛， 常資於慧命，
圓滿證三身。


次說燈供養， 功德力莊嚴，
能令於行者， 念誦速成就。
如意菩提果， 光明遍法界，
能破三界中， 一切諸眾生，
無明業煩惱。


上說五供養， 塗花焚食燈，
其明各八遍， 能令供養物。
如雲遍法界， 復應更加持，
令此供養具， 以明加威力，
能成真實物， 供養諸聖眾，
散施諸有情， 皆得實受用。
誦此明八遍， 以此加持力，
滿檀波羅蜜。


復應更思惟， 發於真實願，
即作如是言： 以我修行福，
令此諸妙供， 遍至十方界，
一切聖眾前， 願受此微供。
誦明加持之， 便成真實福。


無始十惡業， 願皆盡銷滅。
復應更迴向： 今我所修善，
念誦諸功德， 迴與諸有情，
迴向菩提果。 誦此明加持，
令願不虛發， 其明誦八遍。


願我所修行， 一切諸善業，
念誦加持力， 迴施諸有情，
出離三界苦， 速證於菩提。
迴向發願已。

