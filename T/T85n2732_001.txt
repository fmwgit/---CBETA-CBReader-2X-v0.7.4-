大正新脩大藏經數位版, No. 2732 梁朝傅大士頌金剛經

金剛般若波羅蜜經


稽首三界尊 十方無量佛
我今發弘願 持此金剛經
上報四重恩 下濟三塗苦
若有見聞者 悉發菩提心
盡此一報身 同生極樂國
奉請八金剛


娑羅雙樹間 阿難沒憂海 悲慟不能前
優婆初請問 經首立何言 佛教如是著
萬代古今傳


空生初請問 善逝應機詶
先答云何住 次教如是修
胎生卵濕化 咸令悲智收
若起眾生見 還同著相求


施門通六行 六行束三檀
資生無畏地 聲色勿相干
二邊純莫立 中道不須安
欲覓無生處 背境向心觀


尸羅得清淨 無量劫來因
妄想如怨賊 貪愛若參辰
在欲而無欲 居塵不染塵
權於離垢地 當證法王身


忍心如幻夢 辱境若龜毛
常能修此觀 逢難轉堅牢
無非亦無是 無下亦無高
欲滅貪瞋賊 須行智慧刀


進修名焰地 良為慧光舒
二智心中遣 三空境上祛
無明念念滅 高下執情知
觀心如不間 何啻至無為


禪河隨浪淨 定水逐波清
澄神生覺性 息慮滅迷情
遍計虛分別 由來假立名
若了依他起 無別有圓成


慧燈如朗日 蘊界若乾城
明來闇便謝 無暇暫時停
妄心猶未滅 乃見我人形
妙智圓光照 唯得一空名
三大僧祇劫 萬行具齊修
既悟無人我 長依聖道流
二空方漸證 三昧任遨遊
創居歡喜地 常樂逐忘憂


若論無相施 功德極難量
行悲濟貧乏 果報不須望
凡夫情行劣 初且略稱揚
欲知檀貌狀 如空遍十方


如來舉身相 為順世間情
恐人生斷見 權且立虛名
假言三十二 八十也空聲
有身非覺體 無相乃真形


因深果亦深 理密奧難尋
當來末法世 唯慮法將沈
空生情未達 聞義恐難任
如能信此法 定是覺人心


信根生一念 諸佛盡能知
生因於此日 證果未來時
三代經多劫 六度久安施
薰成無漏種 方號不思議


人空法亦空 二相本來同
遍計虛分別 依他礙不通
圓成說識海 流轉若飄蓬
欲識無生忍 心外斷行蹤


有因名假號 無相乃馳名
有無無別體 無有有無形
有無無自性 妄起有無情
有無如谷響 勿著有無聲


渡河須用筏 到岸不須船
人法知無我 悟理詎勞筌
中流仍被溺 誰論在二邊
有無如取一 即被污心田


菩提離言說 從來無得人
須依二空理 當證法王身
有心俱是妄 無執乃名真
若悟非非法 逍遙出六塵


人法俱名執 了即二無為
菩薩能齊證 聲聞離一非
所知煩惱障 空中無所依
常能作此觀 得聖定無疑


寶滿三千界 齎持作福田
唯成有漏業 終不離人天
持經取四句 與聖作良緣
欲入無為海 須乘般若船


捨凡初至聖 煩惱漸輕微
斷除人我執 創始至無為
緣塵及身見 今者乃知非
七返人天後 趣寂不知歸


無生即無滅 無我復無人
永除煩惱障 長辭後有身
境亡心亦滅 無復起貪瞋
無悲空有智 業然獨任真


昔時稱善慧 今日號能人
看緣緣是妄 識體體非真
法性非因果 如理不從因
謂得然燈記 寧知是舊身


掃除心意地 名為淨土因
無論福與智 先且離貪瞋
莊嚴絕能所 無我亦無人
斷常俱不染 頴脫出囂塵


須彌高且大 將喻法王身
七寶齊圍遶 六度次相隣
四色成山相 慈悲作佛因
有形終不大 無相乃為真


恒沙為比量 分為六種多
持經取四句 七寶詎能過
法門遊歷處 供養感修羅
經中稱最勝 尊高似佛陀


名中無有義 義上復無名
金剛喻真智 能破惡堅貞
若到波羅岸 入理出迷情
智人心自覺 愚者外求聲


積塵成世界 析界作微塵
界喻人天果 塵為有漏因
塵因因不實 界果果非真
果因知是幻 逍遙自在人


施命如沙數 人天業轉深
既掩菩提相 能障涅槃心
猿猴探水月 莨菪拾花針
愛河浮更沒 苦海出還沈


經中持四句 應當不離身
愚人看似妄 智者見唯真
法性無前後 無中非故新
蘊空無實法 憑何見有人


聞經深解義 心中喜且悲
昔除煩惱障 今能離所知
遍計於先了 圓成證此時
宿乘無礙慧 方便勸人持


未有無心境 曾無無境心
境忘心自滅 心滅無境心
經中稱實相 語妙理能深
證知唯有佛 小聖詎堪任


空生聞妙理 如蓬植在麻
凡流信此法 同火出蓮華
恐人生斷見 大聖預開遮
如能離諸相 定入法王家


如能發心者 應當了二邊
涅槃無有相 菩提離所緣
無乘及乘者 人法兩俱捐
欲達真如理 應當識本源


波羅稱彼岸 於中十種名
高卑緣妄識 次第為迷情
焰裏尋求水 空中覓響聲
真如何得失 今始號圓成


暴虐唯無道 時稱歌利王
逢君出遊獵 仙人橫被傷
頻經五百代 前後極時長
承仙忍辱力 今乃證真常


菩薩懷深智 何時不帶悲
投身憂虎餓 割肉恐鷹飢
精勤三大劫 曾無一念疲
如能同此行 皆得作天師


眾生與蘊界 名別體非殊
了知心似幻 迷情見有餘
真言言不妄 實語語非空
始終無變異 性相本來如


證空便為實 執我乃成虛
非空亦非有 誰有復誰無
對病應施藥 無病藥還祛
須依二空理 頴脫入無餘


眾生及壽者 蘊上假虛名
如龜毛不實 似兔角無形
捨身由妄識 施命為迷情
詳論福比智 不及受持經


所作依他性 修成功德林
終無趣寂意 唯有濟群心
行悲悲廣大 用智智能深
利他兼自利 小聖詎能任


先身有報障 今日受持經
暫被人輕賤 轉重復還輕
若了依他起 能除遍計情
常依般若觀 何慮不圓成


空生重請問 無心為自別
欲發菩提者 當了現前因
行悲疑似妄 用智最言真
度生權立我 證理即無人


人與法相待 二相本來如
法空人是妄 人空法亦祛
人法兩俱實 受記可非虛
一切皆如幻 誰言得有無


天眼通非礙 肉眼礙非通
法眼唯觀俗 慧眼直緣空
佛眼如千日 照異體還同
圓明法界內 無處不含容


依他一念起 俱為妄所行
便分六十二 九百亂縱橫
過去滅無滅 當來生不生
常能作此觀 真妄坦然平


八十隨形好 相分三十二
應物萬般形 理中非一異
人法兩俱遣 色心齊一棄
所以證菩提 寔由諸相離


水陸同真際 飛行體一如
法中無彼此 理上豈親疎
自他分別遣 高下執情除
了斯平等性 咸共入無餘


施寶如沙數 唯成有漏因
不如無我觀 了妄乃名真
欲證無生忍 要假離貪瞋
人法知無我 逍遙出六塵


涅槃含四德 唯我契真常
齊名八自在 獨我最虛長
非色非聲相 心識豈能量
看時不可見 悟理即形彰


界塵何一異 報應亦同然
非因亦非果 誰後復誰先
事中通一合 理則兩俱捐
欲達無生路 應當識本源


如星翳燈幻 皆為喻無常
漏識修因果 誰言得久長
危脆同泡露 如雲影電光
饒經八萬劫 終是落空亡


妄計因成執 迷繩為是蛇
心疑生闇鬼 眼病見空花
一境雖無異 三人乃見差
了茲名不實 長馭白牛車


依他非自立 必假眾緣成
日謝樹無影 燈來室乃明
名因共業變 萬像積微生
若悟真空色 翛然去有情


相寂名亦遣 心融境亦亡
去來終莫見 語默永無方
知入圓成理 身同法性常
證真還了俗 不廢亦津梁

