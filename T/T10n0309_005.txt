大正新脩大藏經數位版, No. 309 最勝問菩薩十住除垢斷結經

十住斷結經卷第五


聞教專意聽， 慎道無想願，
憑受善知識， 施念無悔悋。
愛彼猶養已， 高下隨顏色，
一心念恭敬， 獲十功德福。


聲振徹十方， 功德名訓稱，
人尊所適方， 靡不蒙其度。
佛土界清淨， 不聞五道名，
捨彼而就此， 慈悲難喻等。
世尊今所現， 人中實難有，
德積如須彌， 自投于足下。
正使行精進， 一劫至百劫，
不如須臾間， 忍界行哀心。
諸佛興出世， 先選清淨土，
仁尊獨能忍， 於此五濁世。
善哉甚難有， 將護平等度，
流教及三乘， 令淨身口意。
既成菩薩道， 亦無退轉心，
意趣倍精進， 今故稽首禮。
斷諸狐疑結， 快修十善行，
諸佛法具足， 所說智海淵。
若在本剎土， 億百劫導師，
不如在此土， 住劫度一人。
亦遊無量剎， 恒沙不可計，
不聞有苦惱， 及八無閑處。
此人多剛強， 眾垢以成身，
四諦真如水， 洗浴內外淨。
我等信心至， 故遠來歸命，
欲聞定意法， 願時敷演之。

