大正新脩大藏經數位版, No. 616 禪法要解

禪法要解卷上


汝身骨幹立， 皮肉相纏裹，
不淨內充滿， 無一是好物，
韋囊盛屎尿， 九孔常流出，
如鬼無所直， 何足以自貴？
汝身如行廁， 薄皮以自覆，
智者所棄遠， 如人捨廁去。
若人知汝身， 如我所厭惡，
一切皆遠離， 如人避屎坑。
汝身自嚴飾， 華香以瓔珞，
凡夫所貪愛， 智者所不惑。
汝是不淨聚， 集諸穢惡物，
如莊嚴廁舍， 愚者以為好。
汝脅肋著脊， 如椽依棟住，
五藏在腹內， 不淨如屎篋。
汝身如糞舍， 愚夫所保愛，
飾以珠瓔珞， 外好如畫瓶。
若人欲染空， 終始不可著，
汝欲來嬈我， 如蛾自投火。
一切諸欲毒， 我今已滅盡，
五欲已遠離， 魔網已壞裂。
我心如虛空， 一切無所著，
正使天欲來， 不能染我心。

