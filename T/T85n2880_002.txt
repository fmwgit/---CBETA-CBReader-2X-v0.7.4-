大正新脩大藏經數位版, No. 2880 究竟大悲經卷第二．三．四

究竟大悲經卷第二


渾渾常不濁 澄澄復不清
清濁合不合 故號生無生
太一真無縫 濛澒混沌流
是非無別用 一一不獨夯
一一一無量 無量一一一
澪流遍法界 常滿如不溢
一一一普容 普容於一一
圜中歸理軼 無氣無形質
苞羅無內外 內外即苞羅
是非無異同 信心清流河


身相容受等虛空 納受是非無他我
愛是背非是狂亂 歷劫增長於殃禍


高元水不停 最瀅眾流歸
摧慢學卑下 法流自然依
法流常熾然 要先隨下去
信器瀅淚裏 決定在中住
守死蕩諍訟 家定泯外緣
怨憎同一揆 圓明顯法身
捨身常居賤 存心作奴婢
恭給一切眾 畢竟不休止


棄眾人所收 收眾人所棄
任縱隨塵轉 無求樂自至
眾人所棄我獨存 眾人所存我便捨
不與一切人諍愛 無諍逍遙歸法社


同塵隨物轉 事用常不惑
寧神泯是非 現居安樂國

