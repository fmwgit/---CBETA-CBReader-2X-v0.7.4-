大正新脩大藏經數位版, No. 1335 大吉義神呪經

大吉義神呪經卷第二


歸命佛世雄， 正覺兩足尊，
瞿曇所知見， 諸天所不達。


我今歸依讚大智， 能證最勝甘露法，
滅結最上大正覺， 如是瞿曇我今禮。
善說此經三佛陀， 功德具足護一切，
廣濟眾苦與安樂， 一切鬼神皆摧伏。
我於世間為宗主， 我最能滅諸鬼神，
我於眾生為其父， 於千世界得自在。
我今助佛欲說呪， 諸天世間共印封，
我今印封無能越， 正覺垂矜憶念我。


我今歸命大道首， 兩足之尊最勝覺，
諸寂滅中為第一， 是故我今稽首禮。


歸命上丈夫， 具足大智尊，
解脫諸煩惱， 憐愍眾生故，
說甘露呪界， 摧伏諸鬼神，
擁護有命者。 我亦欲助佛，
宣說大猛呪， 唯願三佛陀，
哀愍憶念我。


我今歸命讚， 堅實大精進，
最勝不思議， 是故今敬禮。


歸命讚歎世所供， 歸命無上世大師，
歸命斷結世勇猛， 能拔一切諸毒箭，
最勝寂滅解脫尊， 能解一切諸纏縛。

