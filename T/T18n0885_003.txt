大正新脩大藏經數位版, No. 885 佛說一切如來金剛三業最上祕密大教王經

佛說一切如來金剛三業最上祕密大教王經卷第三

爾時金剛手， 菩薩摩訶薩，
最上世所師， 最勝智成就，
三金剛三昧， 真實智所生，
從金剛語業， 宣說成就法：
等虛空三昧， 自性離疑惑，
自性清淨法， 謂那吒迦想。
諸欲作法者， 當詣曠野中、
山間及樹林、 華菓茂盛處，
當觀想矇字， 成妙吉祥身，
住金剛三業， 廣大無邊際。
量廣百由旬， 金剛光熾盛，
光中現諸相， 一切所莊嚴，
梵王、帝釋Brahma indra-deva.等， 不能見其身。
此名妙吉祥， 勝金剛三昧，
安怛陀那法， 最上三摩地。
若欲成此法， 以五種甘露，
和合三種鐵， 而為虞梨迦，
三金剛不壞， 三金剛所生。
成就此法者， 得安怛陀那，
觀想於自心， 諸佛所不壞。
於一剎那間， 妙吉祥出現，
諸佛無住相， 安住佛平等。
想從自心明， 本部法出生，
現三十六百、 須彌量大輪、
乃至微塵數， 熾盛金剛輪，
彼一切皆住。



復次從心明， 想現大金剛，
安住曼拏羅， 金剛無住相。
心金剛平等， 現三十六百，
一一須彌量， 乃至微塵數，
殊妙踰室多， 諸相悉圓滿，
於其三界中， 為最上金剛。
彼嚕捺囉天， 一切皆歸命。


復自心明想， 八葉金剛蓮，
諸法無住相， 心法亦平等。
現三十六百， 一一須彌量，
乃至微塵數， 清淨寶蓮華，
供養一切佛， 最上曼拏羅。


住三劫三昧， 隨順五種智，
十方一切佛， 作三密承事。
從自明觀想， 劍現五種光，
行人執持已， 得持明自在。
三界大供養， 梵天等歸命，
三千界勇猛， 最上祕密尊。
所欲行自在， 得金剛三業，
觀想心金剛， 施如是成就。


當觀想唵字， 即成虞梨迦，
如左拏迦量， 中現本尊像，
住心而觀想。 從本尊受已，
行人剎那間， 與諸菩薩等，
如日照虛空， 身紫金色相。
復次想阿字， 亦成虞梨迦，
如左拏迦量， 中現本尊像，
住心而觀想。 從本尊受已，
行人剎那間， 成就菩提智，
如日照虛空， 身紫金色相。
復次想吽字， 亦成虞梨迦，
如左拏迦量， 中現本尊像，
住心而觀想。 從本尊受已，
行人剎那間， 成就金剛身，
如日照虛空， 身紫金色相。
當住空觀想， 種智曼拏羅，
中現毘盧尊， 想手持大輪，
輪持明成就， 安住大輪部，
此勝智成就， 金剛智所生，
如是大輪身， 相應而成就。
當住空觀想， 金剛曼拏羅，
中現阿閦尊， 手執金剛杵，
大金剛持明， 安住金剛部，
金剛勝成就， 金剛智所生，
如是金剛身， 相應而成就。
當住空觀想， 眾寶曼拏羅，
中現寶生尊， 想手執妙寶，
大寶生持明， 安住大寶部，
最上寶成就， 金剛智所生，
如是大寶身， 相應而成就。
當住虛空中， 想法曼拏羅，
中現無量壽， 手執大蓮華，
大蓮華持明， 安住蓮華部，
蓮華勝成就， 金剛智所生，
如是妙法身， 相應而成就。
當住空觀想， 三昧曼拏羅，
現不空成就， 手執大利劍，
大利劍持明， 安住三昧部，
三昧勝成就， 金剛智所生，
如是大三昧， 相應而成就。
所有諸成就， 謂三叉鉤等，
依法而所作， 得金剛相應。
安住禪定心， 三業皆成就，
此即名諸佛， 大金剛三昧。
復說成就法， 諸有作法者，
當往四衢道、 或於獨樹下，
作金剛句召， 召集本聖土。
然當依儀法， 隨意求成就，
三相應大明， 最上三金剛。
句召身、語、心， 諸佛大智慧，
風輪曼拏羅， 佛最上句召。
十方三昧生， 能句召一切，
住空想三昧， 金剛句召法。
毘盧遮那尊， 彼最上大輪，
佛無住句召， 金剛蓮華等。
彼三昧部法， 住三界三昧，
具足一切相， 觀想佛影像，
成就身、語、心， 句召等觀想，
無數相應行， 善作一切事。
彼圓具諸相， 身金剛觀想，
金剛舌相應， 語金剛平等。
三祕密供養， 諸供養中勝，
此即一切佛， 祕密精妙法。


佛身最上持吉祥， 三種金剛不破壞，
安住加持祕密句， 善作金剛不壞身。
十方一切佛如來， 三密金剛皆不壞，
安住加持祕密句， 善作金剛最勝身。


諸佛法語大吉祥， 三種金剛不破壞，
安住加持祕密句， 善入金剛法語門。
十方一切佛如來， 三種金剛皆不壞，
安住加持祕密句， 從佛正語所出生。


佛心金剛持吉祥， 三種金剛不破壞，
安住加持祕密句， 善住金剛廣大心。
十方一切佛如來， 三種金剛皆不壞，
安住加持祕密句， 從佛心法所出生。
佛語金剛妙法語， 金剛薩埵語亦然，
若無智者越軌儀， 彼即一切皆破壞。

大哉諸佛教！ 大哉大菩提！
大哉寂靜法！ 大哉真言行！
畢竟無生法， 自性無所生，
離疑住真實， 正智所出生。
此諸佛所說， 一切明句法，
金剛智供養， 三金剛不壞。
諸佛智所得， 三金剛觀想，
大相應持誦， 諸佛所加持。
諸部諸明句， 住身語心相，
大音持大明， 聞已入智海。
三世佛出生， 大金剛三業，
獲得無等智， 金剛明觀想。
復次，金剛手！ 虛空智所生，
最上最勝尊， 說金剛持誦：
持諸大明義， 三金剛妙相，
三堅固不壞， 三金剛善說。
變化有三種， 謂身、語、心業，
諸金剛持誦， 三金剛心出。
諸佛身、語、心， 住金剛堅固，
最上祕密法， 勝供養儀軌。
智金剛所說， 三金剛心等，
依法持誦間， 此菩提平等。
復次變化身， 別別三不壞，
身、語、心無我， 住廣大智心。
念廣大金剛， 畢竟而不壞，
此即一切佛， 智眼所觀察。
身金剛菩提， 遠離性、非性，
此說諸佛身， 身持誦如是；
語三昧菩提， 離聲、非聲相，
此說語金剛， 語持誦如是；
心三昧菩提， 住金剛心行，
此說心金剛， 心持誦如是。
隨諸義持誦， 非自性所行，
三世佛亦然， 寶持誦如是。
身現變化雲， 普遍諸佛剎，
堅固無來去， 名不空持誦。
祕密大明句， 最勝文字義，
出廣大音聲， 遍聞曼拏羅。
一切忿怒法， 三昧智所生，
彼忿怒持誦， 祕密如是說。
眾生住癡海， 諸欲義隨轉，
一切處了知， 此佛部持誦；
眾生住貪海， 貪金剛語生，
身心住亦然， 蓮華部持誦；
眾生瞋無住， 瞋金剛心生，
身語住亦然， 金剛部持誦。
三金剛三昧， 金剛三昧中，
如是眾金剛， 那奔薩迦法。
一切祕密主， 了貪法實義，
菩提貪所生， 諸眾生亦爾。
佛眼等大明， 常隨轉貪法，
成就貪自在， 順行諸意道；
癡法平等生， 金剛持明王，
彼那奔薩迦， 施最上成就；
忿怒瞋法生， 常如害怨敵，
雖生即無住， 成就最上法。



復次說五佛， 諸部大明義。
當住心輪中， 觀想大智輪，
大輪曼拏羅， 想大輪明義。
當住金剛心， 觀想智金剛，
金剛曼拏羅， 想金剛明義。
當住寶部心， 觀想大智寶，
眾寶曼拏羅， 想眾寶明義。
當住蓮華心， 觀想蓮華智，
勝法曼拏羅， 想蓮華明義。
當住三昧心， 觀想三昧智，
三昧曼拏羅， 想三昧明義。
諸曼拏羅中， 安布五佛尊，
出現五種光， 菩提智所化。
廣大一切明， 隨轉種種義，
三金剛不壞， 漸廣復漸略。
身住身自性、 心住心自相、
語住正語言， 得最上供養。
大輪曼拏羅， 想五種金剛，
中現祕密主， 本尊影像等。
本部諸大明， 四種曼拏羅，
有其四種色， 觀想心明義。
四金剛事業， 定金剛所作，
此一切大明， 勝祕密常住。
所有息災法， 當知佛眼相；
彼增益法者， 蓮華金剛相；
所有敬愛法， 現其廣愛相；
諸調伏法中， 金剛忿怒相。
此一切教中， 三祕密三身，
一切大明中， 想那吒迦相。
若復於世間， 欲作成就者，
除彼不孝人、 及謗阿闍梨、
最上極惡等， 此諸眾生類，
雖勇猛勤求， 而不能成就。


三界諸眾生， 住佛身觀想，
破壞一切怨， 彼彼事成就。
空中想大輪， 五鈷而四面，
具足一切相。 想金剛薩埵，
從三昧出生。 想三世佛輪，
以右手順轉， 諸佛大力輪。
十方諸眾生， 佛廣大身生，
彼和合相應， 即自身遍入。
復變化出生， 諸佛智金剛，
忿怒忿怒部， 大惡可畏相。
金剛手忿怒， 執種種器杖，
起破壞惡想， 破諸大惡者。
諸佛勝三身， 三金剛境界，
施一切成就， 救度諸癡闇，
七日中作法， 決定皆成就。


住空想大輪， 金剛光嚴飾，
中想毘盧尊， 圓具一切相。
三世三昧生， 金剛手大愛，
金剛杵焰光， 觀想持於手。
十方諸眾生， 金剛身出生，
彼和合相應， 即自身遍入。
諦聽諸佛勅， 身、語、心相應，
最上金剛縛， 智出生變化。
吉祥金剛手， 最勝大三昧，
若有違此者， 決定皆破壞。


住空想金剛， 佛曼拏羅中，
忿怒王大輪， 本尊金剛等。
一切眾生類， 三世佛出生，
彼眾生身入， 三身曼拏羅。
諸佛復從是， 變化所出生，
彼焰鬘得迦， 忿怒明王相。
三世諸眾生， 起大怨惡心，
想忿怒破壞， 入金剛大智。


身、語、心金剛， 自明義功德，
即最上三昧， 如佛勅所轉。
大明義作護， 勝金剛智身，
彼一切金剛， 守護菩提義。


當住虛空中， 想大法金剛，
毘盧遮那佛， 最上身出生。
彼三身三昧， 何薩那儀軌，
當住虛空界。 想諸佛遍滿，
自明文字智， 觀想現心相。
復諸佛漸略， 觀想心大明，
心金剛所作， 遍入於三身。


觀想金剛手， 具足一切相，
諸佛所行步， 如理而順行，
平等步相應， 觀想頂至足。


外曼拏羅中， 想現忿怒尊，
金剛羯磨步， 及想於頂相。


三金剛出生， 忿怒金剛相，
出現深黃色。 想頂相高廣，
如眾山中王， 顯出於一切。
諸佛勇健軍， 能伏他軍眾，
違佛三昧者， 決定當破壞。


住禪定正念， 警覺諸魔怨，
此名佛世尊， 吽字金剛橛，
五鈷金剛量， 觀想於心現。
諸佛勇健軍， 能破壞一切，
違佛三昧者， 決定當破壞。


諸佛息災法， 而常所利益，
若國土境界、 聚落城邑等，
是中凡所作， 有諸災患者，
依儀軌作法， 遠離一切苦。
虛空中觀想， 五鈷大金剛，
變化作諸事， 如意寶光明。
想現大法雲， 施作灌頂法，
金剛禪定相， 隨所作成就，
吉祥如意寶。 想金剛施法，
佛雲、大法雲， 金剛手變化，
安住三劫數， 諸佛所加持。


依最勝定法， 思念而持誦，
與諸定相應， 住佛加持力。
金剛甘露法， 觀想金剛橛，
十方曼拏羅， 熾盛光明相。


當住空觀想， 息災曼拏羅，
中想毘盧像， 安住於自心。
復想最上眼， 遍滿於虛空。
復於自心中， 想圓光出現，
於自身毛孔， 出現諸佛雲。
一一佛雲中， 施諸灌頂法，
勝金剛三昧， 一剎那成就。


住空想滿月， 成外曼拏羅，
中現持法像， 安住於自心。
復想半拏囉， 遍滿虛空界。
想圓光出現， 如意寶光明，
身、語、心無住， 作廣大變化。
身諸毛孔中， 想寶雲出現，
復想大法雲， 作諸灌頂事。
最上定金剛， 作一切成就，
吉祥如意寶， 金剛成就法。


住空想金剛， 半月曼拏羅，
現金剛法像， 住自心大義。
諸佛菩薩等， 滿空曼拏羅，
五種光相應， 入大法光明，
於一剎那間， 得諸佛成就。
妙吉祥相應， 成就諸事業，
得歡喜施我， 最上大灌頂，
諸世間敬愛， 出現而觀照。


當住空觀想， 火焰曼拏羅。
於中復觀想， 金剛囉剎娑，
執種種器仗， 現大忿怒相。
豺狼等諸獸、 迦迦等飛鳥，
想此等諸類。 亦現曼拏羅，
常食三種物， 謂嚕地囉等。
此住佛三昧， 破壞諸惡者，
世間諸所有， 不信深妙法，
違諸佛三昧， 決定當破壞。


當住虛空中， 想吠嚕左那，
處空而清淨， 如秋月光明，
三面三種色， 謂白、黑、赤等，
頂戴寶髻冠， 一切所嚴飾。
復想嚩日哩， 三面三種色，
謂黑、赤、白等， 頂戴寶髻冠，
手持大光炬， 普照諸世界。
復想囉儗拏， 三面三種色，
所謂赤、黑、白， 頂戴寶髻冠，
若依法觀想， 決定得成就。
復想路左曩， 救諸眾生相，
三面三種色， 所謂白、黑、赤，
一切所莊嚴， 依法而觀想。
復想大明妃，Mahārājñī. 朅惹泥怛哩，
現三面三色， 所謂黑、赤、白，
如本部儀軌， 依法而觀想。
復想大明妃， 嚩吾泥怛哩，
現三面三色， 所謂赤、黑、白，
如本部儀軌， 依法而觀想。
復想持金剛， 烏咄鉢羅像，
現三面三色， 所謂黃、黑、白，
依法而觀想， 得成就大智。
想焰鬘得迦， 大忿怒明王，Mahākrodha.
有六臂三面， 執本部器仗，
現大惡可怖， 利牙而忿怒，
現大黑色相， 依法而觀想。
復想無能勝，Aparājitā. 大忿怒明王，
大焰光三面， 出現大笑相，
有廣大光明， 依法而觀想。
復觀想馬頭，Hayagrīva. 大忿怒明王，
想現其三面， 作極惡步勢，
身赤如劫火， 常所出光明，
現大可畏相， 依法而觀想。
復次當觀想， 甘露軍拏利，Vajrāmṛta.
大忿怒明王， 身大熾盛光，
及金剛火焰， 現忿怒威光，
作大可畏相， 依法而觀想。
復觀想吒枳， 大忿怒明王，
現三面三目， 具莊嚴四臂，
如本部儀軌， 依法而觀想。
復觀想大力，Mahāvala. 大忿怒明王，
想現其三面， 作怖三界相，
調伏諸惡者， 威光大忿怒，
如本部儀軌， 依法而觀想。
復次當觀想， 彼儞羅難拏，
大忿怒明王， 三金剛出生，
想現其三面， 利牙而外出，
身出熾盛光， 作怖三界相，
如本部儀軌， 依法而觀想。
復觀想不動，Vajrācala. 大忿怒明王，
金剛所出生， 想有其三面，
現可愛善相， 手持劍及索，
如本部儀軌， 依法而觀想。
復想大明輪， 大忿怒明王，
現金剛三面， 出光明熾盛，
一字大頂相， 作普遍變化，
安住曼拏羅， 如儀軌觀想。
復想降三界， 大忿怒明王，
三面熾盛光， 現廣大怖相，
最上智所持， 禪定所出生，
現最勝頂相， 廣大光明聚，
此三昧自在， 別別而觀想。
如是十忿怒， 最上大明王，
如儀軌所說， 彼等諸相分，
及本部大明， 咸各現忿怒，
大我自在相， 調伏於一切，
此名勝金剛， 出生觀想法。
復說三摩地， 最勝觀想法。
當住空觀想， 大輪曼拏羅，
中想大毘盧， 現本尊影像，
自心月清淨， 現種種光明，
大圓鏡Ādarśa.出生， 三界曼拏羅，
安住菩提觀， 一切所莊嚴。
諸佛大自在， 諸世間敬愛，
最上定金剛， 依法而觀想。


當住空觀想， 金剛曼拏羅，
中現金剛尊， 金剛部影像，
自身忿怒相， 熾盛光可怖，
圓具一切相， 一切所莊嚴。
大智寂靜句， 得金剛自性，
金剛大自在， 諸眾生敬愛，
定金剛所照， 依法而觀想。


當住空觀想， 大法曼拏羅，
中現大法尊， 蓮華部影像，
自身持善相， 一切所莊嚴。
光明雲大輪， 想廣大變化，
諸法大自在， 三金剛出生，
大智海莊嚴， 依法而觀想。


當住空觀想， 滿月曼拏羅，
現佛眼菩薩， 本部中影像，
住女人色相， 現廣大妙眼，
種種寶莊嚴， 諸分皆圓滿。
想手持大輪， 敬愛於三界，
一切成就智， 輪如意寶光，
如本部儀軌， 依法而觀想。


當住空觀想， 滿月曼拏羅，
摩摩枳菩薩， 本部中影像，
住女人色相， 現廣大妙眼，
如青蓮色光， 諸分皆圓滿。
持眾色蓮華， 三界所歸敬，
成就佛菩薩， 祕密大金剛，
如本部儀軌， 依法而觀想。


當住空觀想， 大法曼拏羅，
現白衣菩薩， 本部中影像，
住女人色相， 現廣大妙眼，
蓮華妙寶相， 諸分皆圓滿。
手持赤蓮華， 最上法出生，
金剛蓮華愛， 一切所莊嚴，
如本部儀軌， 依法而觀想。


當住空觀想， 金剛曼拏羅，
中想多羅尊， 本部中影像，
住女人色相， 其身作黃色，
種種所莊嚴。 現廣大妙眼，
諸分皆圓滿， 持黃色蓮華，
金剛定所生， 一切皆歸敬。


想虛空金剛， 日輪曼拏羅，
現焰鬘得迦， 忿怒明王像，
有焰光熾盛， 大忿怒怖畏，
赤目而利牙， 手執大利劍，
頂戴毘盧冠，Mukuṭa. 心住金剛喜，
如是忿怒王， 三昧智金剛。


想虛空金剛， 日輪曼拏羅，
想現無能勝， 忿怒明王像，
出焰光熾盛， 以蛇為絡腋，
面現於白色， 大惡忿怒相，
戴阿閦佛冠， 心住金剛喜，
如是忿怒王， 三昧智所覺。


想虛空金剛， 日輪曼拏羅，
中觀想馬頭， 忿怒明王像，
出焰光熾盛， 面現於赤色，
作廣大變化， 現大惡步勢，
戴無量壽冠， 心住金剛喜，
如是忿怒王， 持金剛三昧。


想虛空金剛， 日輪曼拏羅，
甘露軍拏利， 忿怒明王像，
出焰光熾盛， 遍現金剛雲，
面極惡黑色， 利牙而忿怒，
戴阿閦佛冠， 心喜相忿怒，
如是忿怒王， 三昧行所生。


想虛空金剛， 日輪曼拏羅，
中觀想吒枳， 忿怒明王像，
身出金剛光， 一切所莊嚴，
現大惡忿怒， 作大怖畏相，
戴阿閦佛冠， 歡喜心常轉，
如是忿怒王， 三昧行所生。


想虛空金剛， 日輪曼拏羅，
中觀想大力， 忿怒明王像，
出焰光熾盛， 三金剛輪圍，
忿怒持羂索， 想大力金剛，
戴阿閦佛冠， 歡喜心常轉，
如是忿怒王， 三昧行所生。


想虛空金剛， 日輪曼拏羅，
現儞羅難拏， 忿怒明王像，
利牙而黑色， 常住忿怒相，
出焰光熾盛， 觀想金剛杖，
戴阿閦佛冠， 歡喜心常轉，
如是忿怒王， 三昧行所生。


想虛空金剛， 日輪曼拏羅，
中現不動尊， 忿怒明王像，
純一忿怒相， 持劍索器仗，
出焰光熾盛， 想不動金剛，
戴阿閦佛冠， 歡喜心常轉，
如是忿怒王， 三昧行所生。


想虛空金剛， 日輪曼拏羅，
中現大明輪，Vidyā.cakra. 忿怒明王像，
諸相悉圓滿， 輪光焰圍繞，
住頂輪三昧， 作廣大變化，
戴阿閦佛冠， 歡喜心常轉，
如是忿怒王， 三昧行所生。


想虛空金剛， 日輪曼拏羅，
中現降三界， 忿怒明王像，
利牙焰光聚， 變化金剛雲，
手出金剛光， 觀想得成就，
戴阿閦佛冠， 歡喜心常轉，
如是忿怒王， 三昧行所生。
此名降三界， 明王三昧觀。
想三摩地法， 此諸忿怒王，
歡喜心常轉。 滅忿怒相已，
安住諸佛輪， 皆從三摩地，
金剛智所生， 悉住曼拏羅，
作金剛成就。

