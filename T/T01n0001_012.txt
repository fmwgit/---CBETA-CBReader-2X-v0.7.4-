大正新脩大藏經數位版, No. 1 長阿含經

佛說長阿含經卷第十二


今日大眾會， 諸天神普集；
皆為法故來， 欲禮無上眾。


比丘見眾穢， 端心自防護；
欲如海吞流， 智者護諸根。


斷刺平愛坑， 及填無明壍；
獨遊清淨場， 如善象調御。


諸歸依佛者， 終不墮惡趣；
捨此人中形， 受天清淨身。


諸依地山谷， 隱藏見可畏；
身著純白衣， 潔淨無垢穢。
天人聞此已， 皆歸於梵天；
今我稱其名， 次第無錯謬。
諸天眾今來， 比丘汝當知；
世間凡人智， 百中不見一。
何由乃能見， 鬼神七萬眾？
若見十萬鬼， 猶不見一邊；
何況諸鬼神， 周遍於天下。


汝今當敬順， 建立於佛法；
當滅此魔眾， 如象壞花藂。
專念無放逸， 具足於淨戒；
定意自念惟， 善護其志意。
若於正法中， 能不放逸者；
則度老死地， 永盡諸苦本。
諸弟子聞已， 當勤加精進；
超度於眾欲， 一毛不傾動。
此眾為最勝， 有大智名聞；
弟子皆勇猛， 為眾之所敬。

