大正新脩大藏經數位版, No. 1893 淨心誡觀法

淨心誡觀卷下


出家行非法， 感得多衰惱，
危苦隨念豐， 安樂稱情少。
天神不愛護， 魔事數來擾，
死時懷恐懼， 長劫墮惡道。
善德深密藏， 其猶摩尼寶，
過惡悉除滅， 理同苗邊草。
真行不求名， 戒定內明了，
詐善覆藏惡， 佛法中非好。
諦觀此誡文， 繫意開懷抱，
一切障道因， 懺悔更莫造。


三界六趣中， 無數種眾生，
形壽各差別， 依正亦難明。
今就人道修， 對治隨分行：
觀諸眾生類， 憎愛心不平，
憎者欲相殺， 愛即長癡盲，
貪瞋更互起， 身壞墮三坑。
各貪愛危命， 處險未知驚，
造因不畏果， 寧知死復生。
菩薩以是故， 欲令眾生樂，
眾生煩惱垢， 方便為除却。
教觀十八空， 六塵莫取著，
四倒及五欲， 禁斷更莫作。
愚人貪現樂， 不識當來惡，
當來還是我， 如何即疎薄。
假使多身樂， 一一填溝，
為此求常住， 解脫無明縛。


佛於波羅奈， 三轉厭離行，
授與四諦法， 為治煩惱病。
永斷生死根， 成就智慧命，
修禪斷結使， 照理心懸鏡。
調心唯柔軟， 持戒須彌硬，
戒淨不悔恨， 布薩心喜慶。
煩惱生結使， 結使長煩惱，
唯有禪定力， 摧之如腐草。
結使妄取捨， 瞖厚障見道，
故修五停觀， 淨心內明了。


塵境雖如幻， 見色起慈悲，
發意離諂慢， 不失四威儀。
六塵行坌污， 亦是行者師，
除病不除法， 七覺分修持。
雖觀文字空， 要須遍讀經，
廣尋聖者義， 般若漸得成。
雖觀根塵空， 和敬護人情，
戒儀須具足， 修德慎惡名。
雖觀諸行空， 對塵修五停，
貪癡結使斷， 寂滅心安寧。
雖觀三界空， 擇惡善須歸，
修行擇覺分， 離垢識是非。
雖知三諦空， 知諦義窮微，
常依二諦說， 與理不相違。
十八界雖妄， 出生於珍寶，
觀解緣和義， 不生亦不老。
七地大菩薩， 不名無煩惱，
金剛心滅後， 然證無為道。


凡夫學道法， 唯可心自知，
造次向他道， 他即反生誹。
諦觀少言說， 人重德能威，
遠眾近靜處， 端坐正思惟。
但自觀身行， 口勿說他短，
結舌少論量， 默然心柔軟。
無知若聾盲， 內智懷實貨，
頭陀樂閑靜， 對修離懈惰。


欲得解脫樂， 疎己常親他，
行慈拔彼苦， 自度生死河。
若聞我與彼， 便是分別魔，
眾生壽者見， 賢聖共譏訶。
法界同一如， 真妄水共波，
波者即是水， 水者即是波。
善門有多途， 慈悲最是急，
是故薩陀倫， 世號常啼泣。
憐愍眾生故， 捨樂懷憂悒，
護生成佛因， 損生佛道澁。
無財施貧厄， 分食與減粒，
若能修一慈， 十六分不及。


可慜罪眾生， 墮在無底坑，
不知因果義， 冥冥暗中行。
抱真未覺識， 有眼猶名盲，
真樂無心趣， 妄色共相諍。
今為除疑網， 略指因果業，
若能決定信， 近三僧祇劫。
以信因果故， 常聞大乘法，
應趣種性地， 勇猛心勿怯。


六塵如狂賊， 貪塵聲與色，
妄情同惡馬， 牢加禪轡勒。
欲入佛法海， 堅修戒定德，
當住三空門， 心淨樂靜默。


世法誑癡人， 謂實起貪瞋，
若知無自性， 慧性入童真。
凡夫歷生死， 因愛取諸塵，
若覺根塵空， 性本是法身。
貪愛名世諦， 輪迴十二緣，
除貪即出世， 此句佛親宣。
第一義諦者， 離相絕音聲，
所言平等者， 假名平等名。
寄言以表諦， 故說一切經，
方知陰法空， 對治滅心形。


俗氣力方強， 三毒至猛盛，
年晚始入道， 猶守本時性。
不解將護他， 造次強是正，
自謂最精鍊， 七支未必淨。
喧喧逐講論， 不肯修戒定，
已說十種過， 若犯須除屏。
身無一德行， 沙彌度三兩，
有過不肯呵， 犯罪不與杖。
破齋犯僧前， 污戒惡名響，
人天漸漸希， 三塗轉增長。
唯教作福法， 無軌令人倣，
自身如小兒， 況能調剛強。
處眾好鬪諍， 恒懷瞋恨想，
四輩不恭敬， 眷屬寧欽仰。


如鳥欲遊空， 長力養毛翅，
菩薩欲利他， 養德自先利。
三慧隨分明， 然可授人智，
淨心功行立， 彼此俱對治。


若發菩提心， 動念起慈悲，
求於無為道， 身常處有為。
四攝調眾生， 然可受三歸，
譬如大暗處， 日輪放光暉。
自未脫諸苦， 先當救艱危，
無緣修四等， 饒益與除衰。
逢一百十苦， 甘忍未曾瞋，
亦不見苦相， 又不見我身。
身苦二空俱， 忍法亦復然，
諸苦及人法， 三相滅隨真。
菩薩不住道， 隨逐利益行，
常處於三界， 救濟苦眾生。
迷道令見道， 無明令得明，
慧手執金錍， 決膜療群盲。
滅者不永滅， 生者不常生，
生滅畢竟空， 凡聖本來平。
願從今日後， 乃成法界主，
不起一慾心， 貪染一切女。
願從今日後， 乃至成佛道，
於一切眾生， 不嫌不瞋惱。
願從今日後， 乃至證真如，
不起顛倒心， 取著世六塵。
願從今日後， 乃至無為岸，
不起攀緣心， 念諸惡覺觀。
今發菩提心， 生生超八難，
弘誓要期已， 道心勿退散。


若見重愚癡， 莫說甚深法，
聞者生誹謗， 受苦百千劫。
宿世無習氣， 聞法疑恐怯，
我見計斷常， 未信三世業。
量根授法藥， 是名大智人，
心邪無正見， 聞法反生瞋。
如蠶吐絲繭， 罪業復自纏，
以不聞法故， 常為愛網牽。
一切真如門， 巧用方便起，
凡欲化眾生， 愛語令歡喜。
菩薩同體悲， 觀他如我己，
柔和善將護， 似乳投於水。
或時須多言， 有時須寂默，
知時名法師， 見面量根力。
若不觀機性， 不名具智德，
冥之於心內， 所為成法則。
有用耎語時， 有時須麁獷，
耎根耎語調， 伏強現威猛。
種種調眾生， 對治種種境，
如是巧方便， 唯有菩薩秉。
凡欲教化人， 慈悅勿使瞋，
觸情起毒心， 即造地獄因。
無聞非法者， 授戒令生人，
且免三塗苦， 漸引歸正真。
為說四諦法， 顯示十二因，
令知生死苦， 正趣涅槃門。
有大性欲者， 入理為譚論，
破相十八空， 身中無世尊。
五乘漸分化， 拔斷無明根，
是名利他義， 順教報佛恩。


一切諸眾生， 平等有佛性，
佛性雜煩惱， 塵染未清淨。
戒定除客塵， 即離生死徑，
性隱名生死， 性顯名賢聖。
五陰雖流轉， 佛性本來定，
欲知佛性者， 勵己修八正。


初發道意走覓道， 心邪曲見未正直，
江南江北求菩提， 菩提共行不相識。
身外覓訪既疲勞， 一處靜思頓止息，
忽然醒悟覺少分， 乃知菩提身中匿。
解煩惱性空如幻， 未死不久自窮極，
涅槃生死同一如， 道理不二亦不即。
若能明了根塵法， 長養無礙神通翼，
觀察五陰假緣生， 自性本來包十方。


大千世界人， 自謂根性利，
悉集共思量， 不及信行者。
世界信行人， 眾議出情端，
多時共思議， 不及須陀洹。
世界須陀洹， 議論共宣譚，
見解之慧力， 不及斯陀含。
節級辟支佛， 節級十地人，
節級智差別， 不及如來身。
布施節級聖， 果報節級大，
布施十地聖， 不及佛田最。
是故汝當知， 佛智最窮深，
福田難思議， 信者名淨心。

