大正新脩大藏經數位版, No. 2122 法苑珠林

法苑珠林卷第二十二


流轉三界中 恩愛不能脫
棄恩入無為 真實報恩者


善哉大丈夫 能了世無常
捨俗趣泥洹 希有難思議


歸依大世尊 能度三有苦
亦願諸眾生 普入無為樂


毀形守志節 割愛無所親
棄家入聖道 願度一切人


大哉解脫服 無相福田衣
披奉如戒行 廣度諸眾生


遇哉值佛者 何人誰不喜
福願與時會 我今獲法利


孔雀雖有色嚴身 不如鴻鶴能遠飛
白衣雖有富貴力 不如出家功德深


譬如羯羊鬪 將前而更却
汝為欲持戒 其事亦如是


宿祐因熟 今蒙出度 棄俗遣塵
超然欣悟 慧在恬虛 妙不以數
感時會道 絕羈纏務 精勤慕學
服茲甘露 功業弗墜 感聖嘉護
肅肅靈儀 依依神步 彼我無他
法侶相遇

