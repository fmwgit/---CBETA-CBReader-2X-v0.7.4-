卍新纂大日本續藏經數位版, No. 1505 南山祖師禮讚文


尸羅欲向靈壇受 舍利先從聖像求
翹首刳心寂爾間 寶函珠顆鏗然降
法蘭齎至功非異 僧會祈來事可同
五分身因自此成 首師戒品無虗授


姚秦律部翻傳後 元魏宗師講說來
象扇雖揚上首言 虬文終待南山筆
五乘方駕毗尼道 三行潛通解脫門
去濫傳真意不誣 新章舊疏今何在


擇地卜居當寶勢 依經修定號般舟
九旬行處道場圓 三昧成時心性顯
聽法或逢龍變女 呈祥曾感陸生蓮
歷觀僧史聖賢中 希有如斯精進者


久持淨業無諸染 爰感童真侍四儀
檀炷氤氳發座隅 銖衣綽約來天界
考槃自得無何趣 叩寂誰知不住心
後代遺蹤尚可尋 白雲虗室還如故


世主涅槃從火化 佛牙分布在天宮
若非菩薩顯殊熏 安得那吒傳至寶
鳴珮忽隨天籟寂 彩光猶帶月華寒
當時入塔付文網 永與勞生為福利


慈容侃侃居師座 真侶莘莘集句筵
始為經宗演大乘 終因律學垂彝範
棲身豈羨千株柰 化物寧拘一室籌
辯才無礙異常倫 堪受南天甘露賜


遠人慕義來唐國 大士承恩赴譯場
索隱同翻五印文 摛華自冠三經序
蒲牢振響聞清禁 薝蔔流馨達紫宸
千年像法漸陵遲 琅函鈿軸誰開演


古佛曾經封土處 金園依舊築壇時
五級珠連覆釜形 四方星應璿璣象
成功遂有長眉禮 增戒仍多白足陞
光闡毗尼唯一人 梵僧不是虗稱讚


閻州應迹緣初謝 良月加趺定不還
薪火雖云有滅時 空華元是無生相
棘林空遺天香在 石室深扃夜景長
戒德彌彰身後名 懿宗追諡為澄照


六事久修知足行 二嚴親近逸多身
既留蟬蛻在南山 俄受蓮胎生內院
法門已證圓成性 人界無忘汲引心
天耳如聞哀歎聲 願向龍華先得度


如來住壽依三藏 諸祖潛神在十方
我今勸請演毗尼 長與人天行聖道


一乘等賜靈山後 萬善同歸秘藏中
是故修行大士因 有為無漏皆隨喜


心佛眾生同體性 戒禪智慧互莊嚴
盡迴功德向菩提 不住有流登彼岸


願奉律儀如上首 親於法會說圓通
身心寂滅得無疑 以佛道聲聞一切

