卍新纂大日本續藏經數位版, No. 946 螺溪振祖集


伏犧往兮仲尼不興 爾易經兮爻象何明
宣父亡兮丘明不出 爾魯史兮篇題斯逸
皇皇真教兮超生死 洋洋梵音兮總權實
樹圓寂兮玉偈秘密 螺谿不談兮華編誰帙
傳光派兮存赤城 植柰松揮兮宜萬齡


台山巖巖標幾尋 傳教孜孜開寶林
寒猿野盡念法 猊座無言揚妙音


教敷徒儀 徒為教主 徒徹愈明 徒誕自侮
明則契聖 感以從真 侮則徒咎 咎非教淪
偉哉吾師 達明契聖 坐台指人 學及古性
生異其迹 死奇其屍 南譁是聞 俾徒勤思
師徒伊誰 克完厥守 佩于永年 勿誕以咎


智者圓宗 然師後躅 代產奇士 溫其如玉
興教劬勞 誨人委曲 法海揚帆 昏衢秉燭
錫振何處 塔扄深谷 法子法孫 燈燈相續


徐陵師顗 道以尊賢 梁肅師然 勤以周旋
二子幸聞 二師言宣 洒滋慧露 清彼心蓮
我師淨光 芳聲在焉 無說無示 得之又玄
形儼丈室 化流後天 台厓不移 清風綿綿


□□□□ 如雲不定 合浦珠光 崑丘玉瑩
順化遺形 示空達性 萬古千秋 瞻仰彌盛


出懺爐煙緣篆字 訓徒言語隔溪聲
山遮水遶應難見 長把高名頂上擎


幸聞智者教重興 講外金經晝夜聲
文似南山行道處 足間應有鬼神擎


憶昔昏霾萬里開 德星一點耀南台
修真名自神州起 慕法僧多日本來
道機幾將成巨蠧 慧燈相次作寒
當時不假扶持力 塵劫茫茫事可哀


祖福圖中迹有開 重光高塔應三台
教流海國推原委 藍染宗風有自來
戒瑩淵珠清澈底 道參玄造律飛
千載螺溪一陳迹 法門堪歎亦堪哀

