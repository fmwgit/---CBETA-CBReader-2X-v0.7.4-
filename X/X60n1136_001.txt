卍新纂大日本續藏經數位版, No. 1136 經律戒相布薩軌儀


三衣掛體越塵寰 恒沙諸佛也皆然
迦葉持衣待慈氏 歷代高僧祖祖傳
末法垂秋衣變白 正法不久住人間
孰能如法行將去 未得道果也超凡


往昔所造諸惡業 皆由無始貪嗔癡
從身語意知所生 一切罪根皆懺悔


體不捐沙門之表 心不違如來之制
坐不背法界之經 性不染情礙之境
足不履尼寺之塵 脇不觸居士之榻
目不視非儀之綵 舌不味過午之餚
手不釋圓明之珠 宿不離衣鉢之側


宿造諸善緣 百劫而不朽 善業因緣故
今獲如是報


法王無上尊 三界無倫匹 天人之導師
四生之慈父 我今暫歸依 能滅三秪業
稱揚若讚嘆 億劫莫能盡 三讚三禮已


若洗足時 當願眾生 具神足力 所行無礙
洗浴身體 當願眾生 身心無垢 內外光潔


佛制比丘 食存五觀 散心雜話 信施難消
受供養時 當存五觀


若見空鉢 當願眾生 究竟清淨 空無煩惱
若見滿鉢 當願眾生 具足盛滿 一切善法


三德六味 供佛及僧 法界有情 普同供養
若飯食時 當願眾生 禪悅為食 法喜充滿


持戒清淨人所奉 恭敬隨時以粥施
十利饒益於行者 色力壽樂辭清辯
宿食風除飢渴消 是名良藥佛所說
欲得人天長受樂 應當以粥施眾僧


法力不思議 慈悲無障礙 七粒遍十方
普施周沙界


大鵬金翅鳥 曠野鬼神眾 羅剎鬼子母
甘露悉充滿


汝等鬼神眾 我今施汝供 此食徧十方
一切鬼神共


所謂布施者 必獲其利益 若為樂故施
後必得安樂


以此洗鉢水 如天甘露味 施與諸鬼神
悉皆獲飽滿


如來應量器 我今得敷展 願供一切眾
等三輪空寂


潄口連心淨 吻水百花香 三業恒清淨
同佛往西方


若敷床座 當願眾生 開敷善法 見真實相
正身端坐 當願眾生 坐菩提座 心無所著


結加趺坐 當願眾生 善根堅固 得不動地
修行於定 當願眾生 以定伏心 究竟無餘
若修於觀 當願眾生 見如實理 永無乖諍
出捨加趺坐 當願眾生 觀諸行法 悉歸散滅


聞鍾聲 煩惱輕 智慧長 菩提生
出地獄 離火坑 願成佛 度眾生


聞鍾臥不起 護法善神嗔 現前減福慧
後世墮蛇身


若著上衣 當願眾生 獲勝善根 至法彼岸
著下裙時 當願眾生 服諸善根 具足慚愧
整衣束帶 當願眾生 檢束善根 不令散失
下足住時 當願眾生 心得解脫 安住不動


佛觀一鉢水 八萬四千蟲 若不誦此呪
如食眾生肉


善哉解脫服 無相福田衣 我今頂戴受
世世常得披


臥具尼師壇 長養心苗性 展開登聖地
奉持如來行


十九逾城六苦行 五歲遊歷三十成
說法度生五十年 是則共當八十壽


如來禪三祗 果滿行周圓 菩薩禪眾生
度盡趣涅槃 緣覺禪棄有 著無病亦然
仙人禪存想 飛昇憶長年


有禪無淨土 十人九錯路 陰境變現前
敞爾隨他去 無禪有淨土 萬修萬歸去
但得見彌陀 何愁不開悟 有禪有淨土
猶如戴角虎 現世為人師 過去作佛祖
無禪無淨土 戴床並銅鉒 萬劫與千生
無個人依估


有人來問老僧禪 呼汲彌陀直指傳
行住坐臥皆如此 吃飯穿衣得自然
苦海之中無把捉 且將覊鎻繫心猿
到家不用關捩子 即入無餘大涅槃


學道莫學口頭禪 妄談般若自招愆
脚踏實地行將去 兼修淨土妙中玄


若見流水 當願眾生 得善意欲 洗滌滅垢


執持錫杖 當願眾生 設大施會 示如實道


執持應量 當願眾生 成就法器 受天人供


粥有十利 饒益行人 果報無邊 究竟常樂


執持應量 當願眾生 成就法器 受天人供


飯食已訖 當願眾生 所作皆辯 具諸佛法


財法二施 等無差別 檀波羅蜜 具足圓滿


手執楊枝 當願眾生 皆得妙法 究竟清淨


嚼楊枝時 當願眾生 其心調淨 噬諸煩惱


剃除鬚髮 當願眾生 遠離煩惱 究竟寂滅


以息時 當願眾生 身得安隱 心無動亂


睡眠覺悟 當願眾生 一切知覺 周顧十方


若舉於足 當願眾生 出生死海 具眾善法


大小便時 當願眾生 棄貪瞋痴 蠲除罪法


事訖就水 當願眾生 出世法中 速疾而往


洗滌形穢 當願眾生 清淨調柔 畢竟無垢


以水盥掌 當願眾生 得清淨手 受持佛法


以水洗面 當願眾生 得淨法門 永無垢染


若見眾會 當願眾生 說甚深法 一切和合


遶塔三匝 當願眾生 勤求佛道 心無懈歇


若著袈裟 當願眾生 心無所染 具大仙道
善哉解脫服 無相福田衣 欽奉如來命
世世不捨離


著僧伽梨 當願眾生 入第一位 得不退法
善哉解脫服 無相福田衣 奉行如來命
廣度諸眾生

