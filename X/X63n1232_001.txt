卍新纂大日本續藏經數位版, No. 1232 智覺禪師自行錄


稽首圓滿遍知覺 寂靜平等本真源
相好嚴特非有無 慧光普照微塵剎


稽首湛然真妙法 甚深十二修多羅
非文非字非言宣 一音隨類皆明了


稽首清淨諸賢聖 十方和合應真僧
執持禁戒無有違 振錫瓶利含識


稽首皈依蘇悉諦 頭面頂禮七俱胝
我今稱讚大總持 惟願慈悲垂加護


菩提無發而發 佛道無求而求
妙行無行而行 真智無作而作
興悲悟其同體 行慈深入無緣
無所捨而行檀 無所持而具戒
修進了無所起 習忍達無所傷
般若悟境無生 禪定知心無住
鑒無身而具相 證無說而談詮
建立水月道場 莊嚴性空世界
羅列幻化供具 供養影響如來
懺悔罪性本空 勸請法身常住
回向了無所得 隨喜福等真如
讚嘆彼我虗玄 發願能所平等
禮拜影現法會 行道步躡真空
焚香妙達無生 誦經深通實相
散花顯諸無著 彈指以表去塵
施為谷響度門 修集空花萬行
深入無生性海 常遊如幻法門
誓斷無染塵勞 願生唯心淨土
履踐實際理地 出入無礙觀門
降伏鏡像魔軍 大作夢中佛事
廣度如化含識 同證寂滅菩提

