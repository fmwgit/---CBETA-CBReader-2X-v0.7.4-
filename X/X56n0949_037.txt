卍新纂大日本續藏經數位版, No. 949 閑居編


松石為琴薦 麟皺狀頗奇 補天雖變質
映尚含滋 靜砌和煙立 虗堂帶蘚移
最宜彈別 況有舊棲枝


本自松根得 名因象物彰 為醫君可信
除疾我偏良 濟眾應藏用 捐軀必自強
無勞問蹤跡 名字在仙方


元白舊裁製 規模傳至今 凌霜重高節
容物貴虗心 豈倦關河遠 寧辯雨雪深
雅言如見託 終為報知音


良匠鑿頑璞 為盃異彩存 雲蒸猶有潤
蘚駮已無痕 靜愛如冰潔 閑憐似玉溫
野民便古質 長把近窪罇


裁製削青筠 纖纖狀可珍 助燈雖有力
舉用實由人 破暗如無怠 資明敢顧身
牕間儻勤學 終夕願相親


質本精剛化 鋒豈易羣 未曾傷正典
長為剗訛文 類與鈆刀異 名將彩筆分
刪書及定禮 曾忝立奇勳


真偽立可辨 貞姿號試金 雖無褒貶口
似有是非心 採取山溪遠 緘藏篋笥深
鑛人如未訣 終日自相尋


有蟲名燭蛾 翱翔近燈火 舉手再三遮
彼意終不可 驅去復飛來 防護更勞我
汝無縱所見 自取燋肌禍


平生宗釋復宗儒 竭慮研精四體枯
莫待歸全寂無語 始知諸法本來無


蕭蕭墓後千竿竹 墳前一樹松
此處不須兄弟哭 自然相對起悲風


莫談生滅與無生 謾把心神與物爭
陶器一藏松樹下 綠苔芳草任縱橫


清淨本然 無變無遷 為藏陶器
密邇閑泉


瑪瑙坡前樹 春來亦著華 雨晴煙乍斂
濃艶鬬朝霞


瑪瑙坡前水 泠泠夏亦寒 夜深明月上
珠顆落冰盤


瑪瑙坡前路 秋宵獨倚笻 草深藏鬼火
苔老絕人蹤


瑪瑙坡前石 堅貞可補天 女媧何處去
冷落沒寒煙

