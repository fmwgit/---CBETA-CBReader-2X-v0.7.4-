卍新纂大日本續藏經數位版, No. 1356 普菴印肅禪師語錄


塔本無縫 真如不動 說此經處 涌出虗空
釋迦多寶 聽說如夢 東西無二 見見不同
無剎不收 無色不融 層層落落 光影重重
恒河沙劫 盡入其中 三世諸佛 一法身通
針劄不入 壽量無窮 目連舍利 常隱於中
阿育王像 妙色金容 天龍八部 萬億靈通
擎山持杵 遍滿虗空 護持禮塔 摧滅魔蹤
顯正寶塔 八面玲瓏 水火不壞 障毗嵐風
眾生見者 永脫樊籠 信者施者 功德不空
無住布施 福德無窮 住相布施 猶滯途中
諸佛子等 無功之功 成如是塔 標指宗風
空劫壞時 此塔不鎔 劫火洞然 體若虗空
究竟涅槃 應時體用 逗機應化 無法不同
皇圖永固 舜雨堯風 郡邑宰僚 祿位高崇
萬民快樂 五糓盈豐 狼烟自息 瑞氣和濃
性相平等 含靈體同 世出世間 色不異空
稽首和南 禮塔事終 乾道四年 戊子季冬
南泉慈化 肅老遺風 法界有情 一切珍重

