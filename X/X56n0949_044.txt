卍新纂大日本續藏經數位版, No. 949 閑居編


吟檻漾寒水 平湖煙景閑 無人識高趣
盡日對空山 晚樹舂禽語 晴牕夜月還
新編皆雅正 不待仲尼刪


幽棲塵想絕 岩閣倚杉松 吟思禪中盡
霜髭病後濃 溪閑澄夜月 山靜答秋鐘
寂寞懷高趣 殘陽獨倚笻


庭木西風動 閑軒落葉稠 夢迴霜月曉
信斷海山秋 道性歸無念 孤吟已絕愁
況疎林下約 煙水路悠悠


筞杖乘閑興 山深人跡稀 斷橋摧宿雨
高樹桂殘暉 嵓靜雲孤起 潭空鳥獨飛
前峯有蘭若 吟賞自忘歸


滿眼皆相識 論心自不同 閑門扃夕照
敗葉落西風 往事全成夢 浮生漸覺空
搘獨無語 四壁響秋蟲


不得天涯信 相思對景濃 驚飈吹落葉
殘日在遙峰 照水魚村火 沈煙野寺鐘
幽懷向誰說 靜立自搘笻


淡然塵慮絕 禪外苦風騷 性覺眠雲僻
名因背俗高 水煙蒸紙帳 寒髮澁銅刀
幾宿秋江寺 閑吟聽夜濤


執手離亭暮 言歸思不禁 故鄉千里外
為客十年心 帆影寒江靜 猿啼雪嶠深
饒陽泉石在 講退自堪吟


北僧傳示滅 高跡更難尋 故國房空在
新墳草已深 雲泉違舊約 風月罷論心
默坐看遺偈 西牕月又沈


居止閑相近 臨流野色分 深秋山共見
清夜磬交聞 靜榻移明月 疎簾卷暮雲
相於別有趣 冷淡況同群


筞馬將登路 星河曙色分 殘燈照離席
來鴈咽寒雲 鄉遠書難到 吟狂酒易醺
堪嗟經濟術 未得致明君


欹枕不成夢 寒蟲壁陰 高梧深夜雨
遠客故鄉心 分與浮名背 年將白髮侵
終須約宗炳 結社向東林


隱几不成寢 何人慰寂寥 空堦鳴蟋蟀
寒雨滴芭蕉 靜語牕燈暗 歸心海寺遙
唯應釋慧遠 蓮社為相招


水國無歸夢 年來帝澤深 梵書翻宋語
道論變吳音 靜室清香凝 閑庭古樹陰
玉華前事在 高跡許誰尋


庭木凝秋色 依依廢苦吟 來書江上絕
幽夢雨中深 水鳥閑窺硯 牕燈冷照琴
誰知此時興 華髮暗相侵


社客盡卿相 草堂雲樹間 景分廬岳秀
人類遠公閑 夜定開明月 秋吟對暮山
唯應謝康樂 時得扣松關


晚樹歸禽亂 翛然古院空 清談遠君子
幽興寄絲桐 短髮全成雪 殘花半逐風
終期結真侶 歸老亂雲中


陽和資萬木 獨此異群花 映草驚殘燒
臨牕認曉霞 色雖因雨減 勢不逐風斜
幸賴栽培力 繁枝鬬日華


平湖波渺渺 蹤跡杳難尋 城裏無時到
雲邊閉戶深 寒燈明古像 晚磬出疎林
寂寞懷高趣 西軒日易沈


簷前狀奇險 咫尺見清幽 鳥下疑靈鷲
僧過認沃洲 危遮虗檻月 冷奪遠峯秋
始信紅塵裏 豪家有勝遊


偶從支遁約 深夜宿閑房 牕靜燈遺燼
庭寒樹有霜 禪心論的的 塵事省茫茫
又說天台去 林間埽石床


四面遠塵跡 吟過稱野情 堦閑秋菓落
池冷月華生 倚竹蟬聲斷 開琴夢驚
却來還有約 未可猒逢迎


杉竹帀吟徑 軒牕更絕塵 清風生後夜
幽景徧諸隣 磬斷棲禽夢 香凝出定身
城中有高趣 寧羨賴留人


往事那堪問 長江空渺然 孤城閉殘日
荒隴積寒煙 沙漲中洲闊 潮衝古路偏
莫疑陵谷事 即目是桑田


高跡知何處 相懷早休 苦吟空對月
閉戶更禁秋 砌隙寒蟲切 林稍下葉稠
音書杳難寄 天闊水悠悠


侯門休請謁 香火務真修 古院扃蒼蘚
他山空舊遊 出禪庭月曉 開卷竹牕秋
已得棲幽趣 何須買沃洲


一從林下別 倐忽又經年 舊約山空在
相懷月屢圓 郡鍾宵斷夢 江樹晚沈煙
書札憑誰寄 波濤況渺然


絕頂秋氣清 危欄憑樹杪 仰窺清漢近
下視群峯小 空池生夜月 風枝鳴宿鳥
吟坐不成寐 疎鍾起將曉


吟餘江上別 一錫寄扁舟 遠度浮殘照
千峯指舊遊 疎鍾沈杳靄 羣木落高秋
莫負重來約 禪心本自由


白雲高臥者 滯疾阻相尋 信斷滄洲闊
房扃翠岳深 寒蟲藏壞壁 庭樹滴殘霖
早同閑話 孤燈照苦吟

