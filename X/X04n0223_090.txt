卍新纂大日本續藏經數位版, No. 223 華嚴經合論


汝應觀此逝多林 以佛威神廣無際
一切莊嚴皆示現 十方法界悉充滿
十方一切諸國土 無邊品類大莊嚴
於其座等境界中 色像分明皆顯現
從諸佛子毛孔出 種種莊嚴寶雲
及發如來微妙音 徧滿十方一切剎
寶樹華中現妙身 其身色相等梵王
從禪定起而遊步 進止威儀恒寂靜
如來一一毛孔內 常現難思變化身
皆如普賢大菩薩 種種諸相為嚴好
逝多林上虗空中 所有莊嚴發妙音
普說三世諸菩薩 成就一切功德海
逝多林中諸寶樹 亦出無量妙音聲
演說一切諸羣生 種種業海各差別
林中所有眾境界 悉現三世諸如來
一一皆起大神通 十方剎海微塵數
十方所有諸國土 一切剎海微塵數
悉入如來毛孔中 次第莊嚴皆現覩
所有莊嚴皆現佛 數等眾生徧世間
一一咸放大光明 種種隨宜化羣品
香眾華及寶藏 一切莊嚴殊妙雲
靡不廣大等虗空 徧滿十方諸國土
十方三世一切佛 所有莊嚴妙道場
於此園林境界中 一一色像皆明現
一切普賢諸佛子 百千劫海莊嚴剎
其數無量等眾生 莫不於此林中見

