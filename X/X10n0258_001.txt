卍新纂大日本續藏經數位版, No. 258 圓覺經直解


文殊汝當知 一切諸如來 從於本因地
皆以智慧覺 了達於無明 知彼如空華
即能免流轉 又如夢中人 醒時不可得
覺者如虗空 平等不動轉 覺徧十方界
即得成佛道 眾幻滅無處 成道亦無得
本性圓滿故 菩薩於此中 能發菩提心
末世諸眾生 脩此免邪見


普賢汝當知 一切諸眾生 無始幻無明
皆從諸如來 圓覺心建立 猶如虗空華
依空而有相 空華若復滅 虗空本不動
幻從諸覺生 幻滅覺圓滿 覺心不動故
若彼諸菩薩 及末世眾生 常應遠離幻
諸幻悉皆離 如木中生火 木盡火還滅
覺則無漸次 方便亦如是


普眼汝當知 一切諸眾生 身心皆如幻
身相屬四大 心性歸六塵 四大體各離
誰為和合者 如是漸修行 一切悉清淨
不動遍法界 無作止任滅 亦無能證者
一切佛世界 猶如虗空華 三世悉平等
畢竟無來去 初發心菩薩 及末世眾生
欲求入佛道 應如是脩習


金剛藏當知 如來寂滅性 未曾有終始
若以輪迴心 思惟即旋復 但至輪迴際
不能入佛海 譬如銷金鑛 金非銷故有
雖復本來金 終以銷成就 一成真金體
不復重為鑛 生死與涅槃 凡夫及諸佛
同為空華相 思惟猶幻化 何況詰虗妄
若能了此心 然後求圓覺


彌勒汝當知 一切諸眾生 不得大解脫
皆由貪欲故 墮落於生死 若能斷增愛
及與貪嗔痴 不因差別性 皆得成佛道


二障永消滅 求師得正悟 隨順菩薩願
依止大涅槃 十方諸菩薩 皆以大悲願
示現入生死 現在脩行者 及末世眾生
勤斷諸愛見 便歸大圓覺


末世諸眾生 心不生虗妄 佛說如是人
現世即菩薩 供養恒沙佛 功德已圓滿
雖有多方便 皆名隨順智


清淨慧當知 圓滿菩提性 無取亦無證
無菩薩眾生 此頌覺性平等本無差別
覺與未覺時 漸次有差別 眾生為解礙
菩薩未離覺 入地永寂滅 不住一切相
大覺悉圓滿 名為徧隨順

