卍新纂大日本續藏經數位版, No. 57 十二禮


稽首天人所恭敬 阿彌陀仙兩足尊
在彼微妙安樂國 無量佛子眾圍繞


金色身淨如山王 奢摩佗行如象步
兩目淨若青蓮華 故我頂禮彌陀佛


面善圓淨如滿月 威光猶如千日月
聲如天鼓俱翅羅 故我頂禮彌陀佛


觀音頂戴冠中住 種種妙相寶莊嚴
能伏外道魔憍慢 故我頂禮彌陀佛


無比無垢廣清淨 眾德皎潔如虗空
所作利益得自在 故我頂禮彌陀佛


十方名聞菩薩眾 無量諸魔常讚歎
為諸眾生願力住 故我頂禮彌陀佛


金底寶間池生華 善根所成妙高座
於彼座上如山王 故我頂禮彌陀佛


十方所來諸佛子 顯現神通至安樂
瞻仰尊顏常恭敬 故我頂禮彌陀佛


諸有無常無我等 亦如水月電影露
為眾說法無名字 故我頂禮彌陀佛


彼尊無量方便境 無有諸趣惡知識
往生不退至菩提 故我頂禮彌陀佛


彼尊佛剎無惡名 亦無女人惡道怖
眾人至心敬彼尊 故我頂禮彌陀佛


我說彼尊功德事 眾善無邊如海水
所獲善根清淨者 迴施眾生生彼國

