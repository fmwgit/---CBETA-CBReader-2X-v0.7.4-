卍新纂大日本續藏經數位版, No. 949 閑居編


懶答公卿信 高眠野興濃 虗堂開夜月
孤枕度秋鐘 臨水成新作 看雲憶舊峯
林間仍抱疾 早晚遂相逢


旅舍少相識 孤吟俗態分 客情生夜雨
歸夢入秋雲 砌冷螢頻過 牕幽鴈忽聞
西峯泉石在 終去謝人群


分符江郡遠 貴列七人間 文古淳風在
時清諫筆閑 樓高喧暮角 廳冷鏁秋山
聖代期調鼎 軒車即詔還


高臥湖山畔 塵機任萬端 連雲吟閣靜
度水講鐘寒 幽戶花時閉 新書雪夜刊
師甞撰典類一百卷 却應趨競者 相笑隱林巒


羅剎江心起 晨昏信不差 寒聲喧極浦
秋勢卷平沙 望立人心險 驚飛鳥影斜
來源爭可問 滄海況無涯


行行擕錫別 幽景到山分 殘雪經春在
疎鐘度水聞 松深生晚吹 潭靜照閑雲
巖閣重開講 清香入夜焚


一宿無塵境 相留靜話長 秋聲歸古木
月色滿空廊 嵐氣侵衣潤 溪泉漱齒涼
終期整缾錫 來此掩閑房


澹然人外趣 萬事已無求 花院春深講
雲山夏滿遊 汲泉苔井曉 鳴磬竹牕秋
別有幽期在 香燈老沃洲


與僻偏饒分 蒼蒼稱靜吟 閑堦經雨徧
峭壁度秋深 色冷分禽跡 痕幽入樹陰
衡門終歲在 車馬絕相侵


昔年江上別 高跡杳難尋 浮世人稀見
青山隱更深 琢詩窮有象 體道極無心
慚負眠雲約 西峯夕照陰


江亭閑寫望 秋景正無窮 鳥沒寒雲外
帆歸暮色中 淡煙生極浦 敗葉墜涼風
迴道聞漁唱 人家隔葦藂


千尋堆冷碧 極頂絕塵蹤 雨霽聞清籟
雲開見別峯 落泉噴怪石 驚鳥入深松
吟罷凭欄久 遙天起暮鐘


寥寥塵跡遠 禪外動閑思 水國人歸後
秋軒月白時 鳴蛩藏壞壁 幽鳥立寒枝
獨坐誰相問 微吟鑷病髭


一錫任西東 孤懷孰與同 吟髭潛變白
人事旋成空 秋閣閑看月 寒牕臥聽鴻
時將寂寥意 深夜寄絲桐


深隱空林下 清幽絕外緣 雨牕封嶽信
苔井濾秋泉 門靜來沙鳥 庭閑噪晚蟬
凭欄獨相憶 殘日下遙天


故國伊川遠 深居碧嶂前 伴吟唯有
高趣別無仙 嶽信閑慵答 丹經秘不傳
杖黎時訪我 終日話南禪


峭壁侵宵極 靈蹤不猒尋 閑思曾有夢
歸隱豈無心 絕碧煙霞麗 幽巖洞穴深
那堪思慧理 殘日白猿吟


剪自幽巖側 高僧忽見遺 看雲欹盡日
書雪握多時 節冷蟲微蠧 根閑蘚暗滋
舊山泉石在 歸去賴扶持


松杉圍靜室 蹤跡遠人羣 抱疾添華髮
看山羡白雲 苔痕經雨長 蟬韻帶風聞
獨坐無來客 西軒日又曛


仙去遺蹤在 泠泠翠嶽邊 泠光涵碧甃
暗脉洩寒泉 月映氷壺淺 秋澄古鑑圓
羽人居止近 閑汲灌芝田


亭幽無俗狀 清景滌煩僸 砌壓寒流淺
簷分積翠深 晚花閑照影 古木冷垂陰
凭檻不能去 澄澄發靜吟


諸祖參尋徧 消搖髮未華 舊房扃海外
孤跡寄天涯 琢句秋牕月 觀空晚砌華
時來說高趣 終去隱煙霞


舊識稀相訪 寥寥掩壞房 鼎深殘藥在
頷瘦白髭長 塵點沾書篋 苔痕汙石牀
簷幽蟲織網 砌冷菊含香 靜思憐深夜
清羸怯晚涼 雲峰歸未得 閑坐詠滄浪


澹泊背時態 翛然塵外心 靜吟霜月盡
歸夢海雲深 室冷苔生榻 牕閑鳥覰琴
幽棲共得趣 乘興幾相尋


澹慮棲幽境 閑將水石隣 信衣傳往祖
禪語示來人 晚屋茶煙細 晴軒岳翠勻
相懷獨南望 林木又經春


共依清境宿 話道復論文 潭月秋深見
山鐘夜後聞 蟲聲沉古砌 螢影沒殘雲
會約長棲此 爐香樹下焚


道勝塵機息 講餘林葉枯 清名高臥遠
黑髮苦吟無 庭靜秋雲澹 牕閑夜月孤
時聞適幽興 上閣望平湖


古院稽山下 幽棲猒客尋 機心禪外盡
詩思病來深 缾水寒凘結 杉風晚磬沉
他時若招隱 香火繼東林


禪扉開絕頂 海色映層巒 剎影浸寥泬
鐘聲度渺漫 荒苔幽徑滑 冬雪暮牕寒
吟罷慵迴首 遲遲獨凭欄


閑景杳無極 凭欄思若何 鳥行沈遠岳
秋色滿滄波 來信經年絕 新愁向晚多
依依自吟望 舊約負煙蘿

