卍新纂大日本續藏經數位版, No. 461 金剛經註


羅漢應供薄 象身七寶珍
雖然多濁富 爭似少清貧
罔象祇因無意得 離婁失在有心親


請君仰面看虗空 廓落無邊不見蹤
若解轉身些子力 頭頭物物總相逢


有說皆成謗 無言亦不容
為君通一線 日向嶺東紅


多年石馬放毫光 牛哮吼入長江
虗空一唱無蹤跡 不覺潛身北斗藏
且道是說法不是說法


指鹿豈能成駿馬 言鳥誰謂是翔鸞
雖然不許纖毫異 馬字驢名幾百般


滴水生水信有之 綠楊芳草色依依
秋月春華無限事 不妨閑聽鷓鴣啼


僧是僧兮俗是俗 喜則笑兮悲則哭
若能於此善參詳 六六從來三十六


是惡非惡從善非善 將逐符行兵隨印轉
有時獨立妙香峯 却來端坐閻羅殿
見盡人間祇點頭 大悲手眼多方便


麒麟鸞鳳不成群 璧璧寸珠那入市
逐日之馬不競馳 倚天長劒人難比
乾坤不覆載 劫火不能壞
凜凜威光混大虗 天上人間總不知
噫


生下東西七步行 人人鼻直兩眉橫
哆和悲喜皆相似 那時誰更向尊堂
還記得在麼


不現三頭六臂 却能拈匙放筯
有時醉酒罵人 忽爾燒香作禮
手把破砂盆 身披羅綿綺
做摸打樣百千般 驀鼻牽來我是你


泥塑木雕縑彩畵 堆青抹綠更粧金
若將此是如來相 笑殺南無觀世音


有相身中無相身 金香爐下鉄崑崙
頭頭盡是吾家物 何必靈山問世尊
如王秉劒


見色聞聲世本常 一重雪上一重霜
君如要見黃龍老 走入摩耶腹內藏
噫此語三十年後擲地金聲在


不知誰解巧安挑 揑聚依前又放開
莫謂如來成斷滅 一聲還續一聲來


馬下人因馬上君 有高有下有疎親
一朝馬死人歸去 親者如同陌路人
祇是舊時人改却舊時行履處


似水如雲一夢身 不知此外更何親
箇中不許容佗物 分付黃梅路上人


一塵纔起翳虗空 碎抹三千數莫窮
野老不能收拾得 任教隨雨又隨風


渾崙成兩片 擘破却團圓
細嚼莫空碎 方知滋味全


千尺絲綸直下垂 一波纔動萬波隨
夜靜水寒魚不食 滿船空載月明歸


得優游處且優游 雲自高飛水自流
祇見黑風飜大浪 未聞沉却釣魚舟


水中捉月鏡裏尋頭 刻舟求劒騎牛覓牛
空華陽焰夢幻浮漚 一筆句下要休便休
巴歌杜酒村田樂 不風流處自風流


衲捲秋雲去復來 幾迴南岳與天台
寒山拾得相逢笑
且道笑箇甚麼 笑道同行步不擡


行住坐臥是非人我 忽喜忽嗔不離這箇
祇這箇驀面唾
平生肝膽一時傾 四句妙門都說破


飢得食渴得漿 病得瘥熱得凉
貧人遇寶嬰子見娘 飄舟到岸孤客皈鄉
旱逢甘澤國有忠良 四夷拱手八表來降
頭頭總是物物全彰 古今凡聖地獄天堂
東西南北不用思量
利塵沙界諸群品 盡入金剛大道場

