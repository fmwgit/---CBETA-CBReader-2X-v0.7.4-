卍新纂大日本續藏經數位版, No. 678 梵網菩薩戒經疏註


明人忍慧彊 能持如是法 未成佛道間
安獲五種利


一者十方佛 憫念常守護 二者命終時
正見心歡喜 三者生生處 為諸菩薩友
四者功德聚 戒度悉成就 五者今後世
性戒福慧滿


計我著相者 不能生是法 滅盡取證者
亦非下種處


欲長菩提苗 光明照世間 應當靜觀察
諸法真實相


不生亦不滅 不常復不斷 不一又不異
不來亦不去


如是一心中 方便勤莊嚴 菩薩所應作
應當次第學


是名第一道 亦名摩訶衍 一切戲論惡
悉從是處滅 諸佛薩婆若 悉由是處出


是故諸佛子 宜發大勇猛 於諸佛淨戒
護持如明珠 過去諸菩薩 已於是中學
未來者當學 現在者今學


此是佛行處 聖主所稱歎 我已隨順說
福德無量聚 迴以施眾生 共向一切智
願聞是法者 悉得成佛道


降伏魔力怨 除結盡無餘 露地擊犍椎
比丘聞當集 諸欲聞法人 度流生死海
聞此妙響音 盡當雲集此


持戒清淨如滿月 身口皎潔無瑕穢
大眾和合無違諍 爾乃可得同布薩


八功德水淨諸塵 灌掌去上聲垢心無染
執持禁戒無闕犯 一切眾生亦如是


香湯熏沐澡諸垢 法身具足五分充
般若圓照解脫滿 群生同會法界容


金剛無礙解脫籌 難得難遇如金果
我今頂戴歡喜受 一切眾生亦如是


散花莊嚴徧十方 散眾寶花以為帳
散眾寶花徧十方 供養一切諸如來


戒香定香解脫香 光明雲臺徧法界
供養十方無量佛 見聞普熏證寂滅


諸佛出世第一快 聞法奉行安隱快
大眾和合寂滅快 眾生離苦解脫快


此是佛行處 智者善思量


於學於無學 勿生分別想


八結問行籌 先行出家籌

