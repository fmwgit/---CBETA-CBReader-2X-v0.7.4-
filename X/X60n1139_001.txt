卍新纂大日本續藏經數位版, No. 1139 體仁要術


天生萬族 既奠厥居 鳥有山林 魚有江湖
各靖封疆 罔相凌轢 保合太和 與天無極
人為物靈 胡不自思 弱肉強食 安知是非
靜觀本來 何人何物 在宥天下 清寧合一
習心所錮 殺業熾然 弋靡餘林 網無遺川
嗟爾人斯 孰不惡死 棘芒刺身 呼痛曷已
縱爾口腹 烹肥擊鮮 刀砧所過 黑眚彌天
勿謂是魚 其形甚細 苟含生性 天地同氣
爾食是魚 傷天地根 曾不自覺 爾心則昏
爾有室家 魚有妻子 相呴相濡 至於沒齒
易刀而殺 遲速惟均 爾不愛魚 胡不愛身
嗟爾人斯 夢夢三世 智眼觀之 通一無二
流離太子 昔為人漁 魚化為王 殺人如魚
是業所成 如轆轤轉 易危履霜 由不早辨
佛言孔言 異口同音 大德曰生 孔心佛心
救物之生 戒爾之殺 以生止殺 是對治法
無我無物 當生不生 我生物生 同歸覺城


池魚索索 彭氏落落 池魚烝烝 彭氏繩繩

