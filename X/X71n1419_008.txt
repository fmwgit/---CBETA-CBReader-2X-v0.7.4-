卍新纂大日本續藏經數位版, No. 1419 元叟行端禪師語錄


大雄唱滅 宗途肇分 不有單傳 孰開我人
巍巍大慧 垂陰四葉 門庭之盛 規重矩疊
法雷普震 裂地轟天 據獅子座 四十二年
被遇三朝 便蕃異數 王臣順風 有嚴外護
大法棟梁 一夕而摧 本無生滅 焉有去來
寂而常照 碧潭秋月 散為千光 非同非別
徑山蒼蒼 上與雲齊 真身常住 大慧焉依
讚述虗空 非愚則惑 直書具文 刻此山石

