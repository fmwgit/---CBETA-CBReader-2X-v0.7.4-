卍新纂大日本續藏經數位版, No. 1467 禮念彌陀道場懺法


若人端坐正西向 九十日中常念佛
能成三昧生佛前 文殊般若如是說
若人專念一方佛 或行或坐七七日
見身見佛即往生 大集經中如是說
十日十夜求齊戒 懸繒幡蓋然香燈
繫念不斷得住生 無量壽經如是說
十日十夜六時中 五體禮念不斷絕
現見彼佛即往生 鼓音王經如是說
一日二日若七日 執持名號心不亂
佛現其前即往生 阿彌陀經如是說


若人聞彼阿彌陀 一日持念至二日
繫念現前即往生 般舟經中如是說
晝夜一日稱佛名 慇懃精進不斷絕
展轉相勸同往生 大悲經中如是說
一日一夜懸繒蓋 專念往生心不斷
臥中夢佛即往生 無量壽經如是說


住大乘者清淨心 十念念彼無量壽
臨終夢佛定往生 大寶積經如是說
五逆地獄眾火現 值善知識發猛心
十念稱佛即往生 十六觀經如是說
若有歡喜愛樂心 下至十念即往生
若不爾者不成佛 四十八願如是說


諸有聞名生志心 一念迴向即往生
唯除五逆謗正法 無量壽經如是說
臨終不能觀及念 但能生意知有佛
此人氣絕即往生 大法鼓經如是說
若人念佛生疑惑 住在疑城五百年
猶勝天宮無退墜 彌陀大經如是說

