卍新纂大日本續藏經數位版, No. 1487 慈悲地藏菩薩懺法


以此經呪功德 迴向護法龍天
三界嶽瀆靈聰 守護道場真宰
祈福保安平善 莊嚴無上菩提
普願法界眾生 共入毗盧性海


願此香華徧十方 以為微妙光明臺
諸天音樂天寶香 諸天肴饍天寶衣
不可思議妙法塵 一一塵出一切塵
一一塵出一切法 旋轉無礙互莊嚴
徧至十方三寶前 十方法界三寶前
皆有我身脩供養 一一皆悉徧法界
彼彼無雜無障礙 盡未來際作佛事
普熏法界諸眾生 蒙熏皆發菩提心
同入無生證佛智


願此香華雲 徧滿十方界 供養一切佛
尊法諸菩薩 緣覺聲聞眾 及一切天僊
以起光明臺 過於無邊界 無邊佛土中
受用作佛事 普熏諸眾生 皆發菩提心


佛智真如清淨月 無緣寂照朗虗空
斯心盡處是菩提 是故志心歸命禮


無上甚深微妙法 百千萬劫難遭遇
我今見聞得受持 願解如來真實義


普賢王菩薩 象駕光臨
有一菩薩 結跏趺坐 名曰普賢
身白玉色 五十種光 光五十種色
以為項光 身諸毛孔 流出金光
其金光端 無量化佛 諸化菩薩
以為眷屬 安庠徐步 雨大寶華
至行者前 其象開口 於象牙上
諸池玉女 皷樂絃歌 其聲微妙
讚歎大乘 一實之道 行者見已
歡喜敬禮 復更讀誦 甚深經典
徧禮十方 無量諸佛 禮多寶佛塔
及釋迦牟尼 并禮普賢 諸大菩薩
發是誓願 若我宿福 應見普賢
願尊者徧吉 示我色身

