卍新纂大日本續藏經數位版, No. 448 大般若經關法


般若通關法 連環妙難思 如來甚深智
統攝受無遺 雪月施巧慧 千載仰芳規
雪竇四世裔 本覺守一師 昔曾結經社
流通願力丕 復有承璋輩 居家勤受持
韙哉竹林主 隨喜誦孳孳 歲歲開勝會
恩有圖齊資 冀度無量眾 同證正徧知


稽首諸佛母 清淨最上乘 苦海駕舟梁
暗塗懸日月 堅利金剛杵 摧滅煩惱山
震吼師子聲 碎裂野干膽 釋主默持定
魔兵自隕銷 寶掌摩尼珠 五彩應方現
天宮共食器 百味隨心生 句數超僧祇
智度越邊際 聚茲高廣義 撮成秘密關
簡束盡三編 開敷逾半部 循環妙嚴偈
宛轉光明輪 重網影森羅 行樹音交錯
破此微塵內 流出大千經 能於一念間
徧遊無量劫 悟修躋覺地 書誦積殊勳
聞聽起初緣 輕謗招來種 仰窮有頂界
下徹阿鼻中 皆由妄見分 不達真歸處
了四相如幻 知萬法本空 同登般若船
疾到菩提岸

