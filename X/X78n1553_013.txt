卍新纂大日本續藏經數位版, No. 1553 天聖廣燈錄


閑佩毗盧印 人天末位尊 寶航橫鳳浦
金錫挂龍門 去後梁王感 來光魏主恩
葱山擕隻履 半偈動乾坤


別嗣神州祖 聯燈又一迴 密傳三祖印
還夢五侯街 玄字乾坤太 慈天日月開
逆流漳浦上 天感泣雲雷


北齊傳得印 獨步出人間 祖地江河闊
隨天日月閑 妙音流四海 瑞氣溢三山
一句南來信 清風撼雪關


翠合雞山樹 峩峩祖岫松 凝霜分五葉
含雪振雙峯 月逈金河內 珠添玉鏡中
颼飅傳細離 天下播真宗


東山分祖印 空際月成輪 碧眼風光翠
黃梅樹色春 九枝添瑞 一葉拂祥麟
別得金僊記 曹谿第五人


南得黃梅意 曹谿記法泉 三衣兼祖印
一鉢盡師傳 慈月光千海 玄河注百川
神洲十二代 法眼繼相傳


天中慈月三峯逈 指外懸河萬派深
仙舸獨遊華藏海 無邊川澤喜歸心


熊耳宗師葬洛陽 龍城天子位千行
迴擔隻履葱山上 驚殺梁王與魏王


麟眠法苑分千葉 馬踏曹谿迸萬泉
古佛傳中親授記 月轉碾破海中天


百丈和霜嶺上松 蛇盤性瘦如龍
下堂索著稱名字 不會師心一萬重


龍控懸河海月秋 煙霞風雨一時収
波濤急急人難會 截斷千江水不流


祖派波瀾半偈玄 曹谿舟棹接風煙
一轉海底龍潭月 碾破雞山雪嶺前


身受龍華三會主 搥開鳳閣九重城
梁王築倒金剛佛 更門如何不講經


藥岫龍泉照瞻清 乾坤宗匠盡流行
格高一句難分出 驀就雲巖谷口明


一片丹霞見石頭 麒麟雙鳳況難傳
鋒欲說宗門印 哽得師心掩耳休


白鳳烟霞控鳥窠 驪龍珠耀祖山河
當初捻起布毛意 體用毗盧些子多


龍劒雕弓祖佛威 霜鋒雷電急難追
當初金鏃胷前過 由未重玄多許為


雪彩霜威馬祖風 虎降高格氣如龍
誰人會得歸宗路 一鏃三關海內通


虎見烟蘿透洞門 心中古佛震乾坤
龍泉截斷麒麟角 撼得毗盧海月昏


一派曹源與灌谿 龍行風雨動雲霓
後機箭筈波瀾急 撼得毗盧海岳低


龍吟鳳彩震乾坤 熊耳雞山海內聞
一片雪霜三島外 虎心半偈灑風雲


六葉牛頭枡別栽 五天熊耳縱雲雷
須知四祖垂機接 百鳥銜華更不來


發意當初問石頭 江河心濆渺分流
喚迴指出毗盧印 便得如山萬事休


虎徑龍泉遶行巖 鳳棲霜倚和杉
誰人會得宗師意 紐轉乾坤好不參


龍宮鹿苑百川通 八藏三乘在掌中
却是江西逢馬祖 迴頭踏轉大虗空


踈嶺松蘿五葉雲 毗盧天外別為秦
驪龍踏落虗空月 木馬重嘶雨露新


錫撼風霜虎豹愁 楚王城裡倒騎牛
騰騰盡喝關南皷 聲壓雲雷動九疇


熊耳雞山五印玄 蛇盤鳳口九瓟泉
紫霄峯上一輪月 照破曹谿半夜圓


別沐曹谿水 棲衡嶽萬重 有心傳五葉
無意據千峯 洞爭藏翼 巖雞息瘦容
一聲乾象外 海內繼真風


五天慈雨細 師得潤禪林 碧眼千燈印
清源一派心 有涯來敻遠 無底更深沉
別嗣曹谿後 眾人仰德音


根蔕欲何尋 孤奇逈眾林 鳳來敲節目
龍去曉知音 撼雪精神別 吟風體物深
平常烟靄裡 動轉振虗心


出石雄委逈 樛林況莫同 翠含烟靄外
閏布雪霜中 影撼千谿月 聲聯五葉風
妙音傳藥嶠 天下定真宗


澧水風濤急 參差海嶽摧 浪中澄得月
天外振驚雷 龍領珠難取 谿巖寶易栽
接人機路險 寰海更誰偕


深沉分派異 方外一輪孤 海底清天鏡
潭中碧眼珠 千重排雪岸 半偈徹氷壺
遞印宗門後 人天作楷模


孤峻南泉派 師機已得閑 三衣傳祖域
一句動人眾 幽谷珠光異 藍田玉彩班
未明根下蔕 難過趙州關


素容空界外 廓落逈無邊 玉鏡同千域
金輪帀五天 霜凝熊耳印 冰浩鷲峯玄
不是龍居月 難光洞上泉


儂家住處實堪隈 吞炭藏身幾萬迴
不觸波瀾招慶月 動人雲雨皷山雷


奪人不奪境 緣自帶譊訛 擬欲求玄旨
思量返責麼 驪珠光璨爛 蟾桂葉婆婆
覿體無差互 還應滯網羅
奪境不奪人 尋言何處真 問禪禪是妄
究理理非親 日照寒光澹 山搖翠色新
直饒玄會得 恬似眼中塵
人境兩俱奪 從來正令行 不論佛與祖
那說聖凡情 擬犯吹毛劒 退傷值木盲
進前求妙會 特地打精靈
人境俱不奪 思量意不偏 主賓言不異
問答理俱全 踏破澄潭月 穿開碧落天
不能明妙用 淪溺在無緣

