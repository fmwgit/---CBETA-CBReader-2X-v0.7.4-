卍新纂大日本續藏經數位版, No. 1187 淨土隨學


弟子稱念阿彌陀 真實功德佛名號
唯願慈悲垂攝受 證知懺悔及所願
我昔所造諸惡業 皆由無始貪瞋癡
從身語意之所生 一切我今皆懺悔
願我臨欲命終時 盡除一切諸障礙
面見彼佛阿彌陀 即得往生安樂剎
我今所修諸善根 一切皆悉盡回向
普願法界諸眾生 同生西方極樂國


娑婆教主 開淨土門 甚難希有 至頓至圓
十方諸佛 廣舌同宣 殷勤稱讚 勸勵眾生
極樂導師 光壽無邊 慈悲攝受 九品同登
千經共指 萬聖同遵 橫超三界 唯此一門


生死事大 無常迅速 一失人身 萬劫難復
暫寄人間 常居地獄 苦報無邊 始因三毒
情愛牽連 自纏自縛 不起厭心 何時可脫
法門無量 誠難凑泊 一心念佛 定生極樂


我佛如來 眾聖中尊 垂異方便 圓攝三根
但持名號 佛國便登 一音普被 十剎同宣
文殊普賢 咸願往生 馬鳴龍樹 皆悉欽遵
千賢萬聖 同入此門 疑惑不信 地獄火坑
佛功德海 深廣莫測 眾流同赴 一切俱攝
彌陀名號 成就萬德 普度羣生 同登彼國
將墮猛火 暫稱頓息 已入泥犂 聞名便出
感應昭彰 莫能盡述 但肯迴心 苦海橫截


極樂世界七寶池 池中蓮華無數量
有大寶華高湧出 阿彌陀佛住華上
神通變現丈六身 微妙莊嚴金色相
圓光映徹逾琉璃 化佛菩薩悉無量
白毫瑩淨放光明 攝取眾生歸安養
觀音侍左勢至右 九品往生咸瞻仰
彼佛神力不思議 十方諸佛皆讚嘆
我今憶念佛神通 願命終時登彼岸


我今作此頌 為斷諸人惑 兼備自修行
以此作警 每見念佛人 心中多不決
或想除妄心 或思參明白 因此二種心
生起種種惑 或生別求心 或嫌不得力
或愁心不明 或憂多罪業 是故念佛時
心中不能切 不知念佛門 橫超帶惑業
不須參話頭 自然心明白 我發至誠心
奉對諸人說 盡採大乘經 皆遵祖師說
倘有虗妄言 自當墮拔舌 若能合於經
願佛早垂接 為此然臂香 炷數四十八
以表真實心 聊酬佛恩德 唯願諸眾生
讀此生歡悅 漸漸心華開 漸漸妄想滅
隨力念佛名 心中無疑惑 念到命終時
決定生彼國 倘有讀誦人 知此有利益
願發大慈悲 處處代傳說 我今作頌完
回向此功德 願同諸眾生 早生安樂國

