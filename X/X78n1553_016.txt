卍新纂大日本續藏經數位版, No. 1553 天聖廣燈錄


吾今年邁六十七 老病相依且遣日
今年記却來年秋 來年記却後年月


諸子謾波波 過却幾恒河 觀音指彌勒
文殊不奈何


白銀世界金色身 情與非情共一真
明暗盡時俱不照 日輪午後示全身


三玄三要事難分 得旨亡言道易親
一句分明該萬象 重陽九月菊華新


胡僧金錫光 請法照汾陽 六人成大器
今我為提綱


第一訣 接引無時節 巧語不能詮
雲綻青天月


第二訣 舒光辨賢哲 問答利生心
技却眼中楔


第三訣 西國胡人說 濟水過新羅
舶地用鑌鐵


五位參尋切要知 纖毫纔動已相違
金剛透匣誰能用 唯有那吒第一機
舉目便令三界靜 振鈴還使九天歸
正中妙伕通迴互 擬擬鋒鋩失却威


正中來 金剛寶劒拂天開
一片神光橫世界 晶輝朗耀絕塵埃


正中偏 霹靂鋒機著眼看
石火電光猶是鈍 思量擬擬隔千山


偏中正 看取輪王行正令
七金千子總隨身 途中猶自覓金鏡


兼中至 三歲金毛牙爪備
千邪百怪出頭來 哮吼一聲皆伏地


兼中到 大顯無功休作造
木牛步步火中行 真箇法王妙中妙


見是阿那律 分明無一物 大地及山河
演出波羅蜜 聞是難陀 聲通總莫過
遠近一齊了 更不念摩訶 香是殑伽女
慈悲心徧普 淨穢盡能知 即此我人母
味是憍梵鉢 甜苦尋常說 入口辨率酸
恰似當天月 觸是瞬若多 善惡總能和
屠割無嗔喜 秖箇是彌陀 意是大迦葉
毗盧俱一法 幽室顯然分 枝派千華葉

