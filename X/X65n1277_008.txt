卍新纂大日本續藏經數位版, No. 1277 高峰龍泉院因師集賢語錄


諸佛垂慈降甘露 威神速疾妙真言
能令無間柰落伽 破壞如塵悉空隙


薜茘五姓孤魂眾 長居冥道受飢羸
遭承佛勑賜齋饈 暫出苦輪生歡喜


久處泥犂多苦趣 乍聞法樂恐驚惶
瑜珈秘密力難思 便獲安寧臨法會


塵剎如來悲大願 長垂方便護眾生
宣談秘密妙真言 能使聞者沾利樂


寶樓聖閣甚高廣 幡彩輕搖灯燭光
毗盧纔演眾聖聞 上方行路所依止


孤魂鬼類薜荔眾 盖由多劫恣愚迷
因成垢染在身田 穢污形驅須懺洗
今來既奉如來勑 為汝加持令滌除
速成法水灌身田 便赴人天平等會


曠劫無明相惹絆 阿鼻無間久經過
致令身業未清凉 仗此真言皆蕩滌


汝等自從無量劫 常持三業不善心
瑜伽秘密妙真言 身口意業悉清淨


身三口四相連結 積成債主與冤家
恐於法會偶相逢 怨氣如山嗔似海
我佛曾演微妙法 能解冤結與仇讎
瑜伽秘密力難思 願捨仇讎生歡喜


前因為造慳貪業 感果生於鬼趣中
咽喉閉塞受飢羸 永劫不逢漿水字
清泉變作鎔銅汁 甘果翻成熱鐵丸
我今為汝誦真言 獲得清凉甘露味


面然鬼類經多劫 針咽嶽腹苦難堪
願承法水沃心田 飢渴業緣咸滌盡


一字王心水輪觀 觀成就處力難思
甘露乳海涌流時 盡是醍醐充法食


加持無礙諸法食 普施河沙眾鬼神
願智飽滿息貪心 盡脫幽冥生善道


汝等自從無量劫 造諸罪業積如山
願乘我佛妙真言 一切罪根咸蕩滌


歸依佛 歸依法 歸依僧
歸依佛無上尊 歸依法離欲尊 歸依僧眾中尊
歸依佛竟 歸依法竟 歸依僧竟


南無多寶如來 南無寶勝如來 妙色身如來
廣愽身如來 離怖畏如來 甘露王如來
阿彌陀如來


南無佛陀耶 南無達磨耶 南無僧伽耶三遍


南無佛陀耶 南無達摩耶 南無僧伽耶

