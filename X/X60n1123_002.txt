卍新纂大日本續藏經數位版, No. 1123 在家律要廣集


三世覺母妙吉祥 請問如來心地法
我今於此大會眾 開演成佛觀行門
此法難遇過優曇 一切世間應渴仰
十方諸佛證大覺 無不從此法修成
我是無上調御師 轉正法輪周世界
化度無量諸眾生 當知由悟心地觀
一切有情聞此法 欣趣菩提得授記
一切有緣得記人 修此觀門當作佛
諸佛自受大法樂 住心地觀妙寶宮
受職菩薩悟無生 觀心地門徧法界
後身菩薩坐覺樹 入此觀行證菩提
此法能雨七聖財 滿眾生願摩尼寶
此法名為佛本母 出生三世三佛身
此法名為金剛甲 能敵四眾諸魔軍
此法能作大舟船 令渡中流至寶所
此法最勝大法鼓 此法高顯大法幢
此法金剛大法螺 此法照世大法炬
此法猶如大聖主 賞功罰過順人心
此法猶如沃潤田 生成長養依時候
我以眾喻明空義 是知三界唯一心
心有大力世界生 自在能為變化主
惡想善心更造集 過現未來生死因
依止妄業有世間 愛非愛果恒相續
心如流水不暫住 心如飄風過國土
亦如猿猴依樹戲 亦如幻事依幻成
如空飛鳥無所礙 如空聚落人奔走
如是心法本非有 凡夫執迷謂非無
若能觀心體性空 惑障不生便解脫


佛者眾聖尊 神通應自在 隨類處身形
音聲亦復爾 見聞獲安隱 莫不信向心
是故我歸命 願普如世尊 甚深菩薩戒
功德難思議 受者獲安隱 福慧日夜生
諸佛常護念 萬行漸滿盈 六度四等意
普度諸羣盲 手足初莫犯 節言順所行
常樂在定意 是名真比邱 質直離諂曲
常與賢聖俱 愛眾猶養己 是名真菩薩


功德不可計 福慧如虗空 略說其要竟
歡喜禮奉行 普發菩提心 福慧命得成
慈悲男女長 喜捨次第生 一切成佛道
永盡無有餘 十方同其願 巍巍無極尊

