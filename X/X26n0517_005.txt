卍新纂大日本續藏經數位版, No. 517 仁王經科疏


彼伏忍菩薩 於佛法長養 堅固三十心
名為不退轉


初證平等性 而生諸佛家 由初得覺悟
名為歡喜地


遠離於染污 瞋等種種垢 具戒得清淨
名為離垢地


滅壞無明暗 而得諸禪定 照耀由慧光
名為發光地


清淨菩提分 遠離身邊見 智慧焰熾然
名為焰慧地


如實知諸諦 世間諸巧藝 種種利羣生
名為難勝地


觀察緣生法 無明至老死 能證彼甚深
名為現前地


方便三摩地 示現無量身 善巧應羣生
名為遠行地


住於無相海 一切佛加持 自在破魔軍
名為不動地


得四無礙解 一音演一切 聞者悉歡喜
名為善慧地


智慧如密雲 徧滿於法界 普灑甘露法
名為法雲地


滿足無漏界 常淨解脫身 寂滅不思議
名為一切智

