卍新纂大日本續藏經數位版, No. 1105 芝園集


於戲考妣 積行可紀 後世弗聞 人子所耻
顧茲鞠育 實惟怙恃 厥德罔窮 厥心曷已
孰有為弟 事兄猶父 孰有為婦 事夫猶主
生則偕老 死兮同土 勒銘幽泉 用昭終古


於戲君儀 資性天成 居敬行簡 閑邪存誠
視其所養 既壽且寧 觀其所終 厥證迺明
夫謀生者 不得其死 而達死者 獨全其生
君其全矣 吾敢不銘


至哉五常 天性本爾 蒸民倥侗 訓諸名理
有一于是 適為君子 矧夫若人 克備斯美
惟形有亡 惟德不死 永錫孫謀 百世可軌


以義而富 以仁而壽 厥始有聞 厥終益茂
積善于今 餘慶于後


噫彼君子 聞于鄉里 以直而生 以壽而死
有初有終 盡善盡美 貽厥孫謀 庶乎不已

