卍新纂大日本續藏經數位版, No. 1335 善慧大士語錄


捨抱現天心 傾資為善會 願度羣生盡
俱翔三界外 歸投無上士 仰恩普令盇


若息而滅 見苦斷集 如趣涅槃 則有我所
亦無平等 不會大悲 既無大悲 猶有放逸
修學無住 不趣涅槃 若趣涅槃 鄣於悉達
為有相人 令趣涅槃 息而不滅 但息攀緣
不息本無 本無不生 今則不滅 不趣涅槃
不著世間 名大慈悲 乃無我所 亦無彼我
遍一切色 而無色性 名不放逸 何不放逸
一切眾生 有若赤子 有若自身 常欲利安
云何能安 無過去有 無現在有 無未來有
三世清淨 饒益一切 共同解脫 又觀一乘
入一切乘 觀一切乘 還入一乘 又觀修行
無量道品 普濟羣生 而不取我 不縛不脫
盡於未來 乃名精進


昔賢捨頭目 王子救虎身 慈尊推國走
修忍怨親 今余聞此德 仰慕菩提因
傾資度牛犬 捨命濟魚身 願為常樂友
共趣涅槃津 同會俗無俗 齊證真無真


傾資為善供 歸命天中天 仰請停光照
流恩普大千 三塗皆解脫 六趣超自然
普會體無體 齊證緣無緣


隱崖修正道 憩茲三十餘 遠媿山林友
歸命帝玄虗 設會宣經懺 為彼盪塵墟
普願無暇穢 心淨等芙蕖 竝契三空理
同證一如如


傾資為羣品 奉供天中天 仰祈甘露雨
流注普無邊 六道咸蒙潤 四趣等皆然
普會實無實 齊證堅無堅


竊聞佛法將欲滅 憂愁怖畏實難當
眾災亂起數非一 含識遭值盡中傷
如何眾生遭此苦 悲念切抱益皇皇
今與妻兒捨田業 身命財物及餘糧
遍為十方設三會 并燒塗末雜薰香
煙雲玅色獻三寶 願為如意出芬芳
奉供人天大慈父 啟請調御心中王
唯願哀愍諸羣生 留情久住放慈光
照燭六道四生類 蒙澤悟解等金剛
增加神通恒自在 堅固勇猛救危荒
蕩除世界災穢惡 安泰皎潔若西方
金池玉沼皆湧出 珍華寶樹悉鏗鏘
適悅羣生無短乏 尊榮富貴壽延長
得修無為八正道 齊超不二涅槃常

