卍新纂大日本續藏經數位版, No. 467 銷釋金剛經科儀會要註解


淨心平等行 無下亦無高 善法非善法
何須口叨叨


山華似錦水如藍 莫問前三與後三
心境廓然忘彼此 大千沙界總色含


口裏叨叨念彌陀 心頭人我似干戈
其心若不從頭改 磕破骷髏當得麼


世上愚人無智慧 唯知愛欲及貪財
何如一筆都鉤斷 好念彌陀歸去來


般若真空性 福慧兩雙修 四句無為法
持念片時周


寶聚山王筭莫窮 還如仰箭射虗空
洞明四句超三際 絕勝僧祇萬倍功


一毛頭上為拈花 笑倒傍邊老作家
要問相逢端的意 摩尼達哩吽癹吒


我憶彌陀如父母 彌陀觀我似嬰孩
心心念念常無間 父子相隨歸去來


大乘深奧理 解悟有多般 實我實無我
仔細好生觀


到岸從來不用船 坦然大道透長安
了知元不因他悟 面目分明總一般


前三三與後三三 擬議思量總不堪
饒汝識情俱絕斷 三生九劫更重參


白髮雙親齒漸衰 勤供甘旨莫遲迴
試學昔日能仁氏 奉事尊堂歸去來


有相即無相 無相亦非真 兩處俱不立
一體是方親


公案現成重審問 愛情翻欵錯承當
不應聲色行邪道 結罪無因見法王


九年面壁自知非 不若抽身隻履歸
莫道少林消息斷 白雲依舊擁柴扉


三界忙忙何日省 六塵擾擾幾時休
西方一路超生死 齊念彌陀到地頭


不生亦不滅 無斷亦無常 常樂并我淨
非不好商量


一燈能續百千燈 心印光通法令行
千聖不傳吹不滅 聯輝列焰轉分明


一點靈光塞太虗 也非禪教也非儒
打成一片誰人會 具眼還他大丈夫


天樂簫韶花雨飛 他方遊歷聖初回
如雲海眾相迎接 目擊金容歸去來


處處綠楊堪繫馬 家家有路透長安


三身四智體中圓 八解六通心地印


直饒聖解凡情盡 開眼依前在夢中


石火已揮天外去 癡人猶看月邊星


青蓮目顧人天眾 金色頭陀獨破顏

