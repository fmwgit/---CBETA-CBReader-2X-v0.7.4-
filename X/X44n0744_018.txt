卍新纂大日本續藏經數位版, No. 744 四分律名義標釋


世間五欲樂 或復諸天樂 若比愛盡樂
千分不及一 由集能生苦 因苦復生集
八聖道能超 至妙涅槃處 所為布施者
必獲其義利 若為樂故施 後必得安樂


夫欲滅四諍 備俱七種法 隨事以消殄
當須善觀察 言競二法除 覓罪四可息
犯愆應用三 事鬬與一切 斯是牟尼尊
善知諍論式 若有訟言興 此實能除滅
勿以諍止諍 令諍轉熾盛 如欲息炬火
豈可復添薪 諸有黠慧人 順從世尊誡
常修六和敬 詾諍自然解 愚闇盲冥者
違訓而含瞋 堅懷癡惡習 棄捨五停心
忿恨既不捐 累劫覓酬殃 苦集異熟時
果報如影響 欲滅怨結者 應修和忍教
毗婆尸佛說 是為第一道 觀彼忍辱仙
歌利割其體 得道誓先度 鹿園初唱知
既云釋迦子 當持無我智 鬬諍結長冤
焉稱釋子義 要除生死業 護戒守靜慮
慧日彰四諦 涅槃圓寂備 若求正覺果
常懷赤子行 永劫與同伴 至共轉法輪

