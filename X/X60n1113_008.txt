卍新纂大日本續藏經數位版, No. 1113 律苑事規


日亦然兮夜亦然 睡時宜後起宜先
殿堂禮誦候開靜 動止回施向左肩一


晨朝洗面莫猖狂 盥漱低頭少使湯
頭若痒時須待浴 手巾乾淨不相妨二


寫字吟詩遣睡魔 不須將此當嘍囉
南山教觀多玄旨 好把工夫去琢磨三


寂靜身心展鉢時 出宜先筯入先匙
食巾収摺須臨後 左右和南禮莫虧四


粥了和南齋了茶 說文習讀莫喧譁
出堂入戶清規合 要見叢林有作家五


說恣差僧行事時 從規自合具威儀
近來一輩無羞恥 直裰中間小袖兒六


誦文鬮出不尋常 莫教無聲靜法堂
賞物雖無猶自可 僧前罰拜最難當七


脫著衣衫貴整齊 掩門須緩放籌仾
密持呪語輕彈指 淨讀常將右手提八


入浴披衫貴靖恭 需湯擊板合從容
不應脚布安槽上 双脚如何著桶中九


負笈尋師號學人 業精名遂在乎勤
秋堂雨後凉生夜 誰解明燈照祖父十

