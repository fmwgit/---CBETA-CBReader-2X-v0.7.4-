卍新纂大日本續藏經數位版, No. 659 涅槃經會疏


實語甚微妙 善巧於句義 甚深祕密藏
為眾故顯示 所有廣博言 為眾故略說
具足如是語 善能療眾生 若有諸眾生
得聞是語者 若信及不信 定知是佛說
諸佛常耎語 為眾故說麤 麤說及耎言
皆歸第一義 是故我今者 歸依於世尊
如來語一味 猶如大海水 是名第一義
故無無義言 如來今所說 種種無量法
男女大小聞 同獲第一義 無因亦無果
無生亦無滅 是名大涅槃 聞者破諸果


如來為一切 常作慈父母 當知諸眾生
皆是如來子


世尊大慈悲 為眾修苦行 如人著鬼魅
狂亂多所為


我今得見佛 所得三業善 願以此功德
回向無上道


我今所供養 佛法及眾僧 願以此功德
三寶常存世


我今所應獲 種種諸功德 願以破一切
眾生四種魔


我遇惡知識 造作三世罪 今於佛前悔
願後更不作


願諸眾生等 悉發菩提心 繫心常思念
十方一切佛


復願諸眾生 永破諸煩惱 了了見佛性
猶如文殊等

