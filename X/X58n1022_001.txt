卍新纂大日本續藏經數位版, No. 1022 五相智識頌


覺花初綻覺城東 稽首文殊盡指蒙
底事百城參遍後 石人撫掌笑春風


妙高峯頂尋知識 南北東西望何極
德雲遙自別山來 珍重分身千百億


波間化佛坐蓮花 早是重重為撒沙
不用進前求妙悟 只堪此處便歸家


往來空際示全身 出沒縱橫日見真
法法盡歸無住本 了知無佛亦無人


高踞狻猊閙市間 十千天眾奉慈顏
彌伽頓入圓通理 坐聽流鸎啼亂山


解脫門開處處通 謝家舡上釣魚翁
區區十二年方到 千聖從教立下風


海幢入定經多日 足下舒光咸迅疾
童子殷勤扣兩端 摩訶般若波羅蜜


休捨優婆上海隅 園林高踞白芙蕖
分明示我真如性 福不唐捐果不虗


鹿皮為服草為喪 仙子壺中別有秋
執手共君遊賞處 河沙佛剎一時周


童子尋求勝熱公 門庭別露一家風
刀山火聚方登眺 頓悟圓明色是空


奮迅城中慈行女 皮膚紺紫金光聚
毗盧藏殿路分明 童子行行驀直去


善見曾云我後生 恒沙諸佛次修行
但知隨順燈光智 不管傍人論甲庚


童子聚沙河渚畔 十千流類相遊翫
文殊受我筭兼書 兩箇五百是一貫


我此宅中唯一器 隨器所欲皆如意
名無盡藏解脫門 休更紛紜求受記


五百諸天奏眾音 爭如居士沒絃琴
輕彈一曲無生忍 八面清風爽客襟


寶髻慇懃接善財 歸家携手看樓臺
一九香信傳來久 不是音知不肯開


普眼城中合眾香 纔沾馥郁頓清涼
雖非沉水并龍麝 引得諸天歎異常


王者威嚴獄吏嗔 刻心劈腹太愁人
逡巡引入無生殿 一曲後薗桃李春


妙光城裏大光王 寶座高登道路傍
童子不須頻扣問 釣魚船上謝三郎


奇哉不動優婆夷 神變多能出定時
顧問善財還見否 一輪明月印天池


日出東方夜落西 城頭遙望月明時
莫言外道無機巧 峯頂遲遲獨杖梨


長者鬻香方術好 一九能斷諸煩惱
要傳消息也非 文殊手內一枝草


氣候煙雲觀聚散 海門來往無虗憚
一帆風舉上船來 疾使行人登彼岸


可樂城中無上勝 善財見已生欣慶
百千居士鎮相隨 一粒靈丹能治病


師子嚬呻劉磨 今古英豪能幾箇
饒君親見釋迦文 一狀喚來同領過咄


童子虗空尋鳥迹 行行等見婆須蜜
嬉遊同看後園春 千眼頓開千界日


涅槃般與不般 時地枯蘇纏葛
爭如頓悟圓通 稽首觀音菩薩


泉溜泠泠密間 嵓花輕襯碧琅玕
觀音大士居中也 童子高高著眼看


得法初因普勝生 普門疾速久修行
所從來國如相問 看我眉毛有幾莖


大天獨器空王殿 海水掬來因洗面
身長丈六釋迦文 折半破三猶未見


此地君曾種善因 君家寶藏鎮隨身
明明今日重分付 免作途中不了人


身服朱衣戴梵冠 燦然列宿一身攢
風前月下如相見 笑殺曹州謝長官


凉宵月色十分圓 主夜神君說悟緣
去去不須重話會 金剛門外弩雙拳


有一夜神名喜目 身出慈雲無數億
隨順根機利有情 底事還他慈忍力


夜神常放白毫光 舒展眉間照十方
非為善財權示現 而今遍界不曾藏


念念出生廣大智 塵塵演說無邊義
寂靜音海主夜神 曾得矍曇親受記


語言音響是聲塵 出得塵來聽即真
有客登門如未曉 黃鸎枝上一聲新


金烏西墜月華傾 大地茫茫夢未惺
有一老翁來枕畔 呵呵長笑兩三聲


救護眾生主夜神 寶花座上散珠珍
自携瓶去沽村酒 却著衫來作主人


如來家國遍娑婆 南北東西見也麼
童子欲知菩薩行 更於前路問瞿波


童子先登大講堂 宮神百萬首迎將
悠悠漸見瞿波女 喝起泥牛笑一場


三世如來小廝兒 從吾生育不思議
凉宵對月輕彈指 珍重摩耶大肚皮


行到天宮三十二 天女慇懃話幽致
善財尋訪不辭勞 大似脚跟不點地


童子行行尋遍友 善知眾藝嗣其後
唱持字母入圓明 別是一家風景秀


次參賢勝諸三昧 底事元來無向背
多謝叮寧說悟由 不免登途又辭退


知君解脫名無著 翠竹黃花未消鑠
參尋若不達其源 也是區區枉行脚


只此城中參妙月 善財見已生欣悅
宅中光彩甚光明 童子依前得一橛


無量佛傳無盡藏 無盡藏生無盡相
無住本空無所依 無所得故成無上


婆羅門只在城南 不憚區區獨往參
三昧已聞誠願語 信知諸佛沒虗談


童女童男骨目新 手中牽固玉騏驎
殷勤來報善財道 彌勒樓前路最親


遊歷諸方已漸回 忽逢一獲好樓臺
舉頭彌勒輕彈指 頓覺平生眼豁開


古佛廟前蒙付囑 人間天上尋知識
紫金光臂謝重申 稽首文殊大智力


行鼓弄琵琶 還他一會家 木童能無掌
石女解煎茶 雲散天邊月 春來樹上花
善財參遍處 累豆未生芽


妙意童真末後収 善財到此罷南遊
豁然頓入毗盧藏 悔向他山見比丘


工能畵諸世間 十方三世唯心造
五十三門一關鈕 我與善財同徧參
幻人夢入諸境界 一切學道真規矩
菩提妙德生死心 重重影現大圓鏡

