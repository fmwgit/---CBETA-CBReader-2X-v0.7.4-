卍新纂大日本續藏經數位版, No. 1245 (重雕補註)禪苑清規


昔時居律寺 別院啟禪門 大智禪師後
方知祖道尊


道德兼隆者 方能嗣祖宗 須菩提雅號
無垢稱家風


入門無佛殿 陞座有虗堂 即此傳心印
當知是法王


學徒無眾寡 高下入僧堂 道具安椸架
周圍設廣牀


斜枕牀脣臥 安祥右脇眠 暫時調四大
敷坐復安禪


入室參玄理 摳衣請益時 任他勤與怠
上下勿常儀


夕聚晨參處 師徒集會時 陞堂須鴈立
側耳聽玄微


法食宜雙運 精麤且過時 諸頭分局務
普請貴勻齊


不信天真佛 來為假比丘 即時抽掛搭
去矣莫迴頭


犯重焚衣鉢 應當集眾人 山藤聊示耻
驅擯出偏門


擯逐成何益 安禪不毀僧 公門無獄訟
祖蓆播嘉聲


百丈存綱領 諸方酌古今 始終三十事
一一護叢林


安僧排戒臘 執事略推移 小小諸頭首
還應似舊時 輔弼叢林者 名高道德高
到時先掛搭 方稟住持人


晚參逢念誦 寮舍暫須還 問訊竝湯罷
迴來却展單


初來三日內 祇候赴茶湯 粥後宜先起
時中且在堂


山門如特為 禮意重於山 趂赴依時節
身心莫等閑


請假遊山者 還將半月期 過時重掛搭
依舊守堂儀


堂儀經半月 起必報堂司 所貴消牀曆
如今去不辭


福田衣下客 自古免征徭 不是因祈禱
何緣等聖朝 叢林逢聖節 輪次預看經
事訖方前去 酬恩勿自輕


巡堂依掛搭 粥飯亦如之 鵽鵰獼猴象
猶能識禮儀 下鉢依時節 安排應上肩
寅時長版後 三下午齋前 粥飯宜低細
無令鉢有聲 鬼神生熱惱 自損亦非輕


自己衣單下 尋常要整齊 他人安被處
不得擅遷移 欲上長連榻 常應面聖僧
展單心欲細 開被手宜輕 後夜聞開靜
方容疊寢衣 莫於床上立 禮度太乖違


佛制離衣宿 安排向枕前 版頭竝上
疑悞涉瓜田 莫卸裙衫睡 堂中免衩衣
先賢令解帶 權且為初機


放參同下帳 鐘動各垂簾 及早開函櫃
當知避眾嫌 堂下勤宴坐 廓下少閑遊
第一宜深戒 全身靠版頭 經行由靜默
況復在圍爐 撥火竝閑話 知君行業麤


涕唾拖鞋履 清宵必共嫌 輕輕拈桶杓
欵欵放門簾


尊官臨梵剎 迎送動禪林 去就應齊整
令生外護心


普請除寮主 應當掛五條 作時須靜默
不得閙嘈嘈


若命寮中主 須依掛搭推 不唯消謗議
所貴在均齊


殿塔焚修地 龍神暗護持 凭欄竝語笑
損福定無疑 梵語安他會 經言作務衣
若從尊殿過 崇奉禮還虧


伴寮唯首座 此外聽堂司 大眾衣盂地
閑人總不宜


眾中如去失 色件要分明 物重須搜撿
情輕事可評


兩會堂僧浴 三通執事來 淨人聞煞皷
次第勿相乖 浴久妨清眾 來遲礙淨人
裙衫須蓋體 語笑莫紛紛


几案宜瀟洒 看常貴悄然 慎言如不語
處眾似居山 把針竝合藥 剪紙剃頭時
作務喧清眾 寮中總不宜 鞋安浴具
乃至觸衣裳 僻處竝寮後 收時要審詳


盜財竝鬪諍 酒色污僧倫 速遣離清眾
容留即敗群


疾病經三日 須歸延壽堂 叢林知事者
到此勿彷徨


三條椽下客 自了一身休 幸有僧知事
何須強出頭


莫據牀脣坐 衣裳直下垂 應留展鉢地
前後勿參差


送死宜追慘 防伊道未成 遺財津送外
分俵為看經 為破慳貪業 僧亡必唱衣
標心圖世利 不是出家兒 見估亡僧物
三分得一分 看經如後到 折利亦同論


首座為標準 朝晡合坐堂 早參竝粥飯
先到是尋常 欲白堂中事 寅朝眾集時
一言如當理 何必在繁辭


職事宜通曉 公清務保任 赤心弘大眾
竭力荷叢林 事有疑難處 商量勿異心
相和如水乳 握土變黃金 庫堂懲有罪
須是晚參時 粥飯竝官客 聞之必皺眉


叢林分主首 各自有司存 守己都無事
侵權即亂倫


念誦逢三八 陞堂五日期 昔賢垂懿範
後代莫相違


自古巡寮法 安存眾比丘 有無應借問
應副莫遲留 兩會厨前皷 來時莫太遲
堂前鐘響處 便是入堂時 唱衣竝普請
粥飯送亡僧 第一宜親赴 叢林事不輕
住持竝執事 粥飯勿乖常 無病無官客
應須總赴堂


頭陀結夏遊方日 濾水囊皆不可離
恰似飛禽生兩翼 東西南北自相隨


十分去微蟲取一 教中將喻水蟲身
慇懃濾水存悲濟 便是將來成佛因


器中粟米水邊沙 空水微塵量不差
濾水若能依聖制 寶蓮金地樂無涯


比丘來見法中王 忘却將行濾水囊
寧死不虧蟲水戒 剎那成道澄真常


飲水傷蟲行業疎 可怜同伴不同塗
雖然得到祇園會 只見黃金丈六軀


濾羅雖小事非輕 的的真慈護有情
大覺世尊明有敕 上流何故不遵行


細氎作囊長一肘 西天濾水舊家風
此方緻練方如法 薄絹生疎盡不中


兩邊羅樣要寬容 攙攝縫來繫柱中
汲器竝須連底瀉 翻時洗蕩要全功


羅樣安棬或作瓶 任從三角杓頭形
銅盆瓦缶竝宏槨 得用隨緣到處精


濾水僧童欵欵傾 細蟲迷悶可傷情
若教羅外遺涓滴 不免依前是殺生


濾已應須子細觀 有蟲重濾更重看
直須盡淨方隨意 使用如今信者難


銅盞螺盃漆器通 日中觀水驗微蟲
應須洗滌存方便 始盡毗尼救物功


放生器下安雙細 到水牽繩勢自翻
渴死羅中真可罪 翻羅井上亦無端


井遠泉深若厭煩 護生宜用放生盆
安詳瀉向常流水 俟入池中粗可論


濾水要期終日用 來朝重濾恐重生
因思九夏多螻蟻 舉足常應觀地行


去聖時遙律行衰 小羅疎絹事堪悲
鉢邊掛去從人見 堂上懸來備禮儀


麤布縫羅釜上安 細蟲微命剎那間
鑊湯不是天然熱 因果門中事好還


神州四百有餘城 多少名圓德行僧
赴火墮崖人易得 濾蟲觀水却難能


妙入三空談般若 功圓八定證禪那
不於濾水存悲願 未免如來一例呵


寺家不濾厨中水 僧飯由來不合飡
俗舍有齋應借問 濾時還復自家看


殺戒偏居十重前 一蟲一墮理照然
麤心飲用無慚愧 束手泉門被業牽


盡歎屠兒有道情 施羊僧寺作長生
不知房內日用水 殺業無過罪不輕


記得壇山增戒會 濟師全闕濾蟲緣
太閑和尚深呵責 聚集僧徒長罪


任是昆蟲須惡死 假如賢聖亦全生
若推此意觀蟲水 何慮慈悲行不成


蠢動皆含佛性靈 再三撈漉是修行
君看一掬尋常水 何啻千生與萬生


昔時郎將在沙場 弓上猶懸濾水囊
為報金田諸上士 出家悲濟是尋常


傷嗟濾水停來久 珍重吾曹勉力行
飼虎餧鷹猶不 一羅何惜為眾生


欲趣菩提之道場 濾囊今日是浮囊
人間天上莊嚴福 此世他生壽命長


擾擾塵蟲竟莫分 好修因果濟沈淪
龍華會上無生記 淨土光中不死人


菩薩興悲寄遠懷 濾生當願託蓮臺
他年淨土微塵佛 盡是羅中漉出來


清涼信士行悲憫 乞絹縫羅滿數千
隨乞隨縫隨布施 勸人同結濾生緣

