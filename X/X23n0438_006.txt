卍新纂大日本續藏經數位版, No. 438 大日經義釋


持吉祥眾德 具相金山光 三世之導師
除滅於三垢 開敷正覺眼 猶如水生葉
是饒益眾生 最初之善慶


及彼所宣說 第一無動法 開示於三界
人天應供養 殊勝法能令 諸眾生永寂
是則為世間 第二之善慶


正妙法相應 獲得多聞慶 人天脩羅等
應供福田僧 富吉祥慚愧 功德殊勝眾
是則為世間 第三之善慶


如在兜率陀 天宮藏時慶 及與從天降
利益諸群生 帝釋天神眾 翊從如去者
汝今得同彼 作寂之嘉慶


如在迦毗羅 勝宮城慶時 諸大威德天
稱歎而作禮 猶若不思議 如實善來者
汝今得同彼 作寂之嘉慶


如在華園慶 光華遍莊嚴 悅樂林微尼
無量天眾居 導師初誕生 有盡後邊身
汝今得同彼 作寂之嘉慶


如滅除在家 種種苦時慶 中夜心歡喜
往詣苦行處 亦如諸天眾 敬禮圍遶者
汝今得同彼 作寂之嘉慶


又如彼龍王 恭敬禮時慶 河濵眾飛鳥
環遶而行列 逮希有寂義 將摧諸有者
汝今得同彼 作寂之嘉慶


猶如婆伽婆 樹王下時慶 以慈心力故
破無量魔軍 種種隨類形 遍天人世間
汝今得同彼 作寂之嘉慶


如善逝導師 住於波羅奈 初轉最無上
法輪時喜慶 奇特未曾有 世間時分盡
汝今得同彼 作寂之嘉慶


如彼為利益 第一吉義慶 福利所饒益
稱讚諸聖眾 遍說具德尊 牟尼釋師子
汝今得同彼 作寂之嘉慶


佛子佛為汝 決除無智瞙 猶如世醫王
善用於金籌


諸法無形像 清澄無垢濁 無執離言說
但從因業起 如是知此法 自性無染汙
為世無比利 汝從佛心生


汝自於今日 轉於救世輪 其聲普周遍
吹無上法螺 勿生於異慧 以無疑慮心
開示於世間 勝道真言行 常作如是願
宣唱佛恩德 一切持金剛 皆當護念汝


佛子汝從今 不惜身命故 不應捨正法
捨離菩提心 慳恡一切法 不利眾生行
佛說三昧耶 汝善住戒者 如護自身命
護戒亦如是 應至誠恭敬 稽首聖尊足
所作隨教行 勿生疑慮心

