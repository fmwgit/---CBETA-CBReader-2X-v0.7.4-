卍新纂大日本續藏經數位版, No. 719 重治毗尼事義集要


忍辱第一道 佛說無為最 出家惱他人
不名為沙門


譬如明眼人 能避嶮惡道 世有聰明人
能遠離諸惡


不謗亦不嫉 當奉行於戒 飲食知止足
常樂在空閑 心定樂精進 是名諸佛教


譬如蜂採華 不壞色與香 但取其味去
比丘入聚然 不違戾他事 不觀作不作
但自觀身行 若正若不正


心莫作放逸 聖法當勤學 如是無憂愁
心定入涅槃


一切惡莫作 當奉行諸善 自淨其志意
是則諸佛教


善護於口言 自淨其志意 身莫作諸惡
此三業道淨 能得如是行 是大仙人道


如過去諸佛 及以未來者 現在諸世尊
能勝一切憂 皆共尊敬戒 此是諸佛法


若有自為身 欲求於佛道 當尊重正法
此是諸佛教


七佛為世尊 滅除諸結使 說是七戒經
諸縛得解脫 已入於涅槃 諸戲永滅盡
尊行大仙說 聖賢稱譽戒 弟子之所行
入寂滅涅槃


世尊涅槃時 興起於大悲 集諸比丘眾
與如是教誡 莫謂我涅槃 淨行者無護
我今說戒經 亦善說毗尼 我雖般涅槃
當視如世尊 此經久住世 佛法得熾盛
以是熾盛故 得入於涅槃 若不持此戒
如所應布薩 喻如日沒時 世界皆闇冥


當護持是戒 如犛牛愛尾 和合一處坐
如佛之所說


我已說戒竟 眾僧布薩竟 我今說戒經
所說諸功德 施一切眾生 皆共成佛道


明人能護戒 能得三種樂 名譽及利養
死得生天上
當觀如是處 有智勤護戒 戒淨有智慧
便得第一道

