卍新纂大日本續藏經數位版, No. 1553 天聖廣燈錄


縱目所觀一何覩 煙風疊嶂翠崔嵬
若曉自心非萬法 祖師誰道是西來


秋風蕭索凋黃葉 幾處衣砧聲切切
此箇圓成入理門 何處更教余重說


自愛居山獨守愚 白雲來往豈相疎
有時茶罷林間去 信脚騰騰步不虗


自愛居山任寂寥 豈同塵世事喧囂
松門秖在煙霞際 到者方知路不遙

