卍新纂大日本續藏經數位版, No. 827 唯識三十論約意


由假說我法 有種種相轉 彼依識所變
此能變唯三 謂異熟思量 及了別境識


初阿賴耶識 異熟一切種 不可知執受
處了常與觸 作意受想思 相應唯捨受
是無覆無記觸等亦如是 恒轉如暴流 阿羅漢位捨


次第二能變 是識名末那 依彼轉緣彼
思量為性相 四煩惱常俱 謂我癡我見
并我慢我愛 及餘觸等俱 有覆無記攝
隨所生所繫 阿羅漢滅定 出世道無有


次第三能變 差別有六種 了境為性相
善不善俱非 此心所徧行 別境善煩惱
隨煩惱不定 皆三受相應 初徧行觸等
次別境謂欲 勝解念定慧 所緣事不同
善謂信慚愧 無貪等三根 勤安不放逸
行捨及不害 煩惱謂貪瞋 癡慢疑惡見
隨煩惱謂忿 恨覆惱嫉慳 誑謟與害憍
無慚及無愧 掉舉與沉 不信并懈怠
放逸及失念 散亂不正知 不定謂悔眠
尋伺二各二


依止根本識 五識隨緣現 或俱或不俱
如濤波依水 意識常現起 除生無想天
及無心二定 睡眠與悶絕


是諸識轉變 分別所分別 由此彼皆無
故一切唯識


由一切種識 如是如是變 以展轉力故
彼彼分別生


由諸業習氣 二取習氣俱 前異熟既盡
復生餘異熟


由彼彼徧計 徧計種種物 此徧計所執
自性無所有 依他起自性 分別緣所生
圓成實於彼 常遠離前性 故此與依他
非異非不異 如無常等性 非不見此彼


即依此三性 立彼三無性 故佛密意說
一切法無性 初即相無性 次無自然性
後由遠離前 所執我法性 此諸法勝義
亦即是真如 常如其性故 即唯識實性


乃至未起識 求住唯識性 於二取隨眠
猶未能伏滅


現前立少物 謂是唯識性 以有所得故
非實住唯識


若時於所緣 智都無所得 爾時住唯識
離二取相故


無得不思議 是出世間智 捨二麤重故
便證得轉依


此即無漏界 不思議善常 安樂解脫身
大牟尼名法

