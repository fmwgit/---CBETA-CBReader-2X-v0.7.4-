卍新纂大日本續藏經數位版, No. 1500 蘭盆獻供儀


稽首釋迦真教法 三乘賢聖目連尊
我今稟教報親恩 願軫慈悲聽讚歎


歷劫修行成聖道 目連哀請演真乘
父王反拜踊虗空 田主聞言解羅網
修因證果同歸孝 化他自行盡酬恩
願迴慈眼視眾生 令彼存亡皆受賜


金口廣談無量教 報親唯此應機緣
拔苦偏稱自恣僧 垂慈更示蘭盆法
慶喜宣傳言已備 曇摩翻譯道彌光
王臣貴賤悉遵行 玅訓明明逾日月


悲智俱修稱大士 上求下化歷僧祇
濟物長乘六度舟 利他悉到三空岸
內證將臻諸佛境 隨緣或現比丘形
而今既降道場來 願使存亡皆離苦


利智不因師匠授 諦觀緣起悟無生
說法傳燈號部行 修心無侶稱麟喻
真空頓了看華謝 煩惱全除聽釧聲
而今既降道場來 願使存亡皆離苦


山間樹下安居勝 四諦深觀得有餘
暄喧生死果全傾 寂寂涅槃心已證
六通自在超魔境 八解逍遙號福田
而今既降道場來 願使存亡皆離苦


神通第一居無學 為報親恩乃出家
自力難除慈母殃 哀號遂奉如來教
發起微言資後世 揄揚孝道利羣生
而今既降道場來 願使存亡皆離苦

