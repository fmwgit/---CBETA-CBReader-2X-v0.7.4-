卍新纂大日本續藏經數位版, No. 1553 天聖廣燈錄


夜夜抱佛眠 朝朝還共起 起坐鎮相隨
如形影相似 欲識佛去處 秖者語聲是


晨參暮請無別事 古代松傾直至今
折旋俯仰全體足 莫累曹溪與少林
三月鸎啼春樹老 九旬時雨日霖霖
滴滴不離毗盧宗 海上番人笑夜深


太平時代不思議 佛法無悟亦無迷
困來打睡飯來喫 學禪學道大愚癡


曙色纔分便即參 九年面壁過多談
俱胝一指虗勞力 禪客豈待口喃喃


天晴蓋却屋 承乾刈却禾 早輸王稅了
皷腹唱巴謌


四月八佛降生日 指天指地稱第一
九龍噴水沐金體 摩訶般若波羅蜜


藜荒老倒眼彌麻 自救無療更持杈
嶺南獵獠當時見 一棒打殺省魔家


參禪學道莫忙忙 問透法身北斗藏
余今老倒尩羸甚 見人無力得商量
唯有钁頭知我道 種松同步上金剛

