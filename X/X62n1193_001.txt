卍新纂大日本續藏經數位版, No. 1193 蓮邦消息


顯現自在力 為說微妙機 無量諸眾生
悉受西方記 十方三世佛 阿彌陀第一
九品度眾生 威德無窮極


本自無終始 何須辨假真 凝神思索處
應見本來人


空空世界海 渺渺虗空輪 塵剎諸如來
應機而化導


二尊分兩土 以法救羣迷 為勸居東者
回心直向西


本自心中現 光涵世界多 從今一直去
念念見彌陀


有緣齊受度 久被佛恩多 點化娑婆眾
光明出愛河


娑婆世界相 本住風輪毬 上有日月輪
照此山海洲 雲居地居天 上及於初禪
再推而再遠 一千一千千 千箇一千千
名為大千界 花嚴剎海深 映入無中外


賢劫千佛第四尊 初從兜率天宮降
化為白象入母口 從右脅出而始生
一手指天一指地 天上天下為獨尊
童子地中文武全 有輪王福而不受
指妃之腹而有孕 為父傳後即出家
六年苦行知全非 一念圓觀成正覺
大啟花嚴一乘教 阿含第二方等三
四說般若五法華 度生已畢自滅度


專切讚彌陀 極樂莊嚴處 唯願一切人
速往西方去


至妙至機 一直無彎曲 非淺亦非深
佛機原具足


一際光明照十方 巍巍不動法中王
無邊世界三災起 淨土高標七寶幢
彌陀光照本無邊 大地虗空及遠天
何處是人歸結處 青黃赤白紫金蓮
更無魔外與兵戈 一片光華顯佛陀
諸上善人同聚會 化禽天樂六時多
奇哉一念感西方 接引而生大吉祥
如此娑婆真熱惱 不如歸去便清涼


完我一心量 念佛阿彌陀 十方諸剎海
從此息奔波

引起無邊生死事 番番出入賊來賓
殺相爭相殺幾時休 錯換頭顱更起仇
有意無心都是孽 將他性命作珍羞
盜晝夜忙忙不得閑 何時金玉積如山
人天坐處更番變 管庫財神又換斑
婬此身本是誤中來 又把風流引俗胎
自赴鐵床銅柱獄 紛紛習氣未能。


千生萬死身形換 頃刻阿旁又試刀
畜生可憐生死不曾停 命賤身輕體不靈
猶欲爭強互婬殺 畜生心事太零星
餓鬼慘澹飄搖鬼趣哀 苦辛奔走役風雷
貧窮更受燒身報 幻影重重痛不回
人道人身幸得己非安 百歲須臾落死關
一點假銀充不去 半生辛苦更何堪
修羅人我相爭勝負臨 飛沙走石殺人心
修羅太苦酣征戰 魂夢匇匇刀箭林
天道十善頑修夢入天 精求秘訣作羣仙
未消結限離生死 無量精神總落邊。



苦哉謗般若 處處亂真心 引得千生誤
何時得好音


判成兩地真離隔 淨穢分途報各殊
不說往生方便事 誰從頂上出醍醐


背覺無所知 覺者來度之 化現方便力
破盡貪嗔癡


即以塵中人 化作出塵侶 輾轉如來恩
望汝生西去


一覺大夢醒 不覺夢方酣 辛苦受輪回
何日返家山


從迷而入悟 一念是真關 虎鬥龍爭息
方知變化閒


菴門終日不曾開 塔上銅鈴送響來
勸爾不如閑暇好 寒冰熱火最堪哀
一夢邯鄲已自醒 夢中靈處豈常靈
秋風葉落蕭條甚 狂醉心思可暫停
下水船來勢更狂 忽然風逆且商量
世間多少乘除事 逼極能飛計更良
打落重重障礙 自然脫體清涼
可憐塵海更茫茫 障裏還生別障


不出圈子裏 顛倒夢魂多 誤聽旁人話
依然入網羅


本來水月鏡中燈 又說光明透幾層
認影原來全不是 炎炎夏日自無冰
夢中一物不堪用 醒後追思也太愚
你是聰明伶俐漢 而今偏自學糊塗
不欺自己即心安 何處行人更有關
匹馬單刀多事極 不如長作臥龍閑
苦苦還生苦苦 鬆鬆便得鬆鬆
忽然心事轉玲瓏 仍舊天衣無縫


火宅不可住 沈溺亦堪衰 翛然而得路
本不用安排


處處幢幢風入定 層層樓閣寶含光
人心到此全無垢 盡是如來解脫香
八功德水映金沙 七寶池中九品花
禽鳥勸人勤念佛 六時天樂不喧譁


我佛金身常照耀 十方世界現光中
分明土土融成片 不染凡塵一點紅
四十八條成佛願 無邊功德利羣生
同歸極樂離諸苦 妙向無生現有生


此是橫超三界法 直從東土到西方
頓融三輩歸安樂 自有蓮花運運香


不誦經文不坐禪 也無佛法與君傳
只將一句彌陀佛 用作西方淨土緣
念佛人皆有宿緣 從今更不落人天
勤勤引得心光發 九品蓮花必現前


極樂彌陀德大哉 清涼世界寶蓮臺
化禽晝夜音聲起 喚得人人心地開


神超三界外 心現一聲中 體用分明在
無邊念力雄


一心不亂 隨其大小 九品往生
故知世人 無有一人 不堪念佛
若人富貴 受用現成 正好念佛
若人貧窮 家小累少 正好念佛
若人有子 宗祀得託 正好念佛
若人無子 孤身自由 正好念佛
若人子孝 安受供養 正好念佛
若人子逆 免生恩愛 正好念佛
若人無病 趁身康健 正好念佛
若人有病 切近無常 正好念佛
若人年老 光景無多 正好念佛
若人年少 精神清利 正好念佛
若人處閒 心無事擾 正好念佛
若人處忙 忙處偷閒 正好念佛
若人出家 逍遙物外 正好念佛
若人在家 知是火宅 正好念佛
若人聰明 通曉淨土 正好念佛
若人愚魯 別無所能 正好念佛
若人持律 律是佛制 正好念佛
若人看經 經是佛說 正好念佛
若人參禪 禪是佛心 正好念佛
若人悟道 悟須佛證 正好念佛


祖師明明說 汝等細細聽 歸家無二路
一佛鎮常靈


本心不動處 方便十分圓 妙有因緣在
花開五色蓮


精進事成就 切勿任麤心 一心不退轉
花開寶月臨


無邊剎海海涵空 海空便現蓮花宮
蓮宮周遍遍空海 空海獨露彌陀容


一佛彌陀全法界 琉璃影事現虗空
東方西土原無礙 發得蓮花十倍紅


依真而住心常妙 用法皆靈佛有神
莫把光陰空過了 蓮花國裏轉音輪


大體圓融非晝夜 一心直往有光明
聲聲逼得蓮花放 那復輪迴起不平


鏡裏音聲聽更圓 無邊蓮萼一時鮮
精神脈脈何終始 那復東西見大千


兩鏡交光處 一火飛紅心 清涼落影時
彼此是知音


交互引生一妙 安然不作三觀
直取光明法界 寶用如珠走盤


一佛是定 專念是慧 念入佛慧
真成三昧


蓮花韻自清 光圓氣乃足 娑婆鬧不清
依舊沈諸欲


一直歸家去 中閒無二路 離佛求菩提
無汝站脚處


一佛無量佛 莫作種種見 會念彌陀者
佛佛皆護念


心念紛飛起 無一而可成 他端得力處
彌陀更不真


水火常相濟 生殺用都靈 能死不能活
斷非西方人


真心無量光 光中世界淨 有障須懺悔
便是心王印


純心終入脉 恍惚即亡真 願願交光處
彌陀度此人


十面縱橫處 三生得力時 只消一句佛
以外更何知


玲瓏諸佛境 全現一心中 鏡裏融光影
何曾說異同


欲去即便去 欲住即便住 極樂無量光
明明一條路


一句四箇字 送汝到西方 若愁不得去
及早好商量


虎鬥龍爭勢已平 江天風靜月華清
聞君欲覓還鄉訣 認取涼宵念佛聲


靜觀煩惱成瓔珞 多用音聲作管絃
何處天涯方擾擾 半空明月已將圓


勸君休辨淺和深 離念須臾得好音
十面風聲齊入化 定中消息比眠琴


絃外音聲聽更清 本來塵世即無生
雁鴻影落江波上 非有非無畫不成


音光涵一際 苦海息奔騰 念念彌陀現
空靈鏡裏燈


眾生會謀生 死時不會死 顛倒既現前
難入蓮花裏


稽首西方安樂國 接引眾生大導師
我今發願願往生 唯願慈悲哀攝受


作家手筆也尋常 演出蓮花自在香
莫道修行無規矩 依他所說便清涼


捨報也大難 疾走無好步 所作不圓成
又入中有去


凌空一步最安詳 心現蓮花便吉祥
莫道其中無九品 本來舉念即西方


寶地經行空外影 玉樓宴坐定中身
紛紛幻果齊消落 唯有清涼寶願輪


從心而念佛 欣羨悉皆亡 功夫任運成
法法皆清涼


上品上生者 圓具三種心 誠心及深心
回向發願心 佛身來接引 彈指即往生
坐於金剛臺 凝然而入位


上品中生 求佛妙法 於第一義 心不驚動
紫金臺上 經宿花開 不退菩提 飛行自在


上品下生 發無上心 五百佛身 一齊授手
經一晝夜 金蓮花開 七日之中 見佛聞法


中品上生 戒善無過 佛及羅漢 光明照之
花中往生 證第四果


中品中生者 戒持一晝夜 七寶而為花
蒙佛來接引


中品下生 一生慈孝 聞淨土門 死而即往
觀音勢至 為轉法輪


下品上生 多造惡業 聞經名字 及淨土因
化佛來迎 罪滅往生 獨有觀音 先為說法


下品中生 先犯戒相 地獄已現 忽然回心
風吹天花 化佛來引


下品下生 十惡五逆 命終遇救 十分心真
花如日輪 飛空來接 應念而往 精進乃超


一句齊收入 泠泠念佛音 奇哉真境界
即此眾生心


兩鏡光中絕點塵 佛身還以佛為鄰
心心交映無終始 剎海圓融寫一真


層層高下映 獨出顯森羅 一線穿成處
千珠不較多


身身互映全無作 剎剎玲瓏不見痕
一切求之無可見 不妨法法普成門


花藏世界所有塵 一一塵中見法界
身界二塵皆如是 圓成一境普清涼


情與無情皆佛道 況乎生佛本圓融
智光不動無終始 十面回環即主公


交參涉入無通塞 海印重重普發光
那有語言及文字 逢時且作法中王


表裏玲瓏絕有無 十分情量破無餘
生平艶羨陶朱富 那識衣珠自足娛


一毫不動常如此 萬變紛紜事若何
靜臥已消無量劫 更無情緒說多羅


水中鹽味 分際親嘗 有人識取
雲外天香


圓融一念中 分明四字佛 消息全玲瓏
何為空自屈


娑婆苦 娑婆苦 娑婆之苦誰能數
無窮升降逐風輪 插脚難憑多失所
出沒閻浮不可停 頭顱改變成今古
何不及早念彌陀 免此娑婆苦


西方樂 西方樂 西方之樂全無作
自然生起念佛心 風吹樹網成天樂
辟支聲聞入一乘 人天善道無三惡
何不及早念彌陀 領取西方樂


一佛當令 千魔退聽 何以能之 此心不病


無作之作 作而不作 無是無非 佛佛靈機

