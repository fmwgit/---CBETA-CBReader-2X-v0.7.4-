卍新纂大日本續藏經數位版, No. 1553 天聖廣燈錄


路行跨水復逢羊 獨自栖栖暗渡江
日下可怜雙象馬 二株嫰桂久昌昌


心中雖吉外頭凶 川下僧房名不中
為遇毒龍生武子 忽逢小鼠寂無窮


路上忽逢深處水 等閑見虎又逢猪
小小牛兒雖有角 清溪龍出總須輸


震旦雖闊無別路 要假姪孫脚上行
金鷄解銜一顆米 供養十方羅漢僧


八月商尊飛有聲 巨福來祥鳥不驚
懷抱一鷄重起會 手把龍蛇在兩楹
寄公席帽權時脫 蚊子之蟲足去形
東海象歸披石脹 二處蒙恩總不輕
日月並行若不動 即無冠子上山行
更惠一峰添翠岫 玉教人識知始名


高嶺無人又脫衣 小蛇雖毒不能為
可中井底着天近 小小沙彌善大機


大浪雖高不足知 百年凡木長乾枝
一鳥南飛却歸北 二人東往復還西


可憐明月獨當天 四箇龍兒各自迁
東西南北奔波去 日頭平上照無邊


吾此記詞 腰長脚短 合掌向天 迴頭失伴
身著紅衣 又如素絹 立在目前 還如不見
好好思量 水清月現


鳥來上高堂欲驚 白雲入地色還青
天上金龍日月明 東陽海水清不清
手捧珠輪重復輕 雖無心眼轉醒醒
不具耳目善觀聽 身體元無空有形
不說姓字但籤名 意尋書卷錯看經
口說恩幸心無情 或去或來身不停


尊勝今藏古 無肱又有肱 龍來方授寶
奉物伏嫌名


起自求不礙 師言我沒繩 路上逢僧禮
足下六枝分


三四全無我 隔水受心燈 尊號過諸量
從瞋不起增


奉物可曾物 言勤又不勤 唯書四句偈
為對瑞田人


心裏能藏事 說向漢江濵 湖波探水月
將照二三人


領得彌勒語 離鄉日日敷 來梁移近路
餘筭脚天途


艮地生玄旨 通尊媚亦尊 比肩三吼族
足下一毛生


靈集媿天恩 生芽二六人 法中無氣味
石上有功勳


本是大蟲男 翻成師子談 官家封馬嶺
同相三十三


九女出人倫 八箇絕婚姻 朽將添六足
心祖眾中尊


走戊與潮隣 鵝烏子出身 二天雖有感
三化寂無塵


說少何曾少 言流又不流 草若除其首
三四繼門修


師壽於百歲 八十而造次 為近至尊故
熏修而入道 雖具少智慧 而多有彼我
所見諸賢等 未甞生珍敬 四五修功德
其心未恬靜 聰明輕慢故 而獲致於此
得王不敬者 當感果知是 自今不踈怠
不久成其智 諸聖悉在心 如來亦復爾


仰覩兩扇 低腰捻鈎 九鳥射盡 唯有一頭
至即不至 要假須刀 逢龍不住 遇水即逃


吾本來茲土 傳法救迷情 一華開五葉
結果自然成


亦不覩惡而生嫌 亦不觀善而勤措
亦不捨智而近愚 亦不拋迷而就悟
達大道兮過量 通佛心兮出度
不與凡聖同躔 超然名之曰祖


江槎分玉浪 管炬開金鎖 二三相共行
九十無彼我


在胎為身 處世名人 在眼曰見 有耳曰聞
在鼻辨香 在口談論 在手執捉 在足運奔
徧現俱該沙界 收接在一微塵
識者知是佛性 不識喚作精魂

