卍新纂大日本續藏經數位版, No. 891 八識規矩略說


性境現量通三性 眼耳身三二地居
徧行別境善十一 中二大八貪瞋癡
五識同依淨色根 九緣七八好相隣
合三離二觀塵世 愚者難分識與根
變相觀空唯後得 果中猶自不詮真
圓明初發成無漏 三類分身息苦輪


三性三量通三境 三界輪時易可知
相應心所五十一 善惡臨時別配之
性界受三恒轉易 根隨信等總相連
動身發語獨為最 引滿能招業力牽
發起初心歡喜地 俱生猶自現纏眠
遠行地後純無漏 觀察圓明照大千


帶質有覆通情本 隨緣執我量為非
八大徧行別境慧 貪癡我見慢相隨
恒審思量我相隨 有情日夜鎮昏迷
四惑八大相應起 六轉呼為染淨依
極喜初心平等性 無功用行我恒摧
如來現起他受用 十地菩薩所被機


性唯無覆五徧行 界地隨他業力生
二乘不了因迷執 由此能興論主諍
浩浩三藏不可窮 淵深七浪境為風
受熏持種根身器 去後來先作主公
不動地前纔捨藏 金剛道後異熟空
大圓無垢同時發 普照十方塵剎中

