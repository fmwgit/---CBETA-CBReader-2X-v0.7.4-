卍新纂大日本續藏經數位版, No. 467 銷釋金剛經科儀會要註解


山河如掌平 無壞亦無成 千差與萬別
金剛界內生


徒將七寶施三千 四句親聞了上根
無量劫來諸佛祖 從茲超出涅槃門


慧燈不滅魔難入 智鏡常明夢不侵
堪嘆浮生瞌睡漢 從他萬劫恣昏沉


頭髮焦然乾竹釵 兩肩擔水又擔柴
一生貧賤多辛苦 厭惡女身歸去來


五果并四向 本體元無相 兩目不相似
鼻孔都一樣


果位聲聞獨善身 寂然常定本非真
回心頓入如來海 倒駕慈航逆渡人


樓頭畫皷五更闌 爭柰眾生被眼瞞
不見性天光燦燦 但於夜後黑漫漫


極樂國中真快樂 永無八難及三災
常聞天樂空中響 敢勸眾生歸去來


莊嚴生淨土 金粟眼中沙 初生全泄漏
末後又拈華


正法眼中無所得 涅槃心外謾莊嚴
六座空寂無人會 推倒須彌浸玉蟾


百歲光陰一剎那 凌晨淨口念彌陀
看經讀誦無休歇 必免當來過奈河


造論弘經大辯才 馬鳴龍樹及天台
圭峰乃至清涼老 總勸西方歸去來


四句絕堪誇 河沙數漸多 算來無一法
靜處娑婆訶


重增七寶滿恒沙 如棄甜桃覓苦瓜
豁悟真空元不壞 百千三昧總虗花


百歲光陰撚指間 奔馳不定片時閑
煩君點撿形骸看 多少英雄去不還


勢至悲光絕點埃 塵塵剎剎現如來
真心量與觀音等 接引眾生歸去來


起坐皆尊重 常親塔廟前 如如元不動
處處得安然


說處隨宜不滯空 勸持四句為流通
天龍覆護尊如塔 功德無邊讚莫窮


百歲光陰老盡人 青山綠水至如今
開眸認取來生路 莫學愚頑錯用心


念佛臨終見寶臺 寶旛寶盖滿空排
彌陀勢至觀音等 合掌相隨歸去來


如法謹受持 福勝等須彌 白雲消散盡
明月始光輝


箇裏本無元字脚 空中誰敢強安名
等閒點出金剛眼 照破魔王八萬城


百歲光陰不自驚 老來何物作前程
只憑經卷三千藏 莫把虗華過一生


般若現前無罣礙 橫身宇宙莫疑猜
虗空拶破難藏覆 大道分明歸去來


真性洞明依般若 不勞彈指證菩提


勿謂無心云是道 無心猶隔一重關


彈指圓成八萬門 剎那滅却三祇劫


象踏恒沙徹底過 大千沙界百雜碎


非但我今獨達了 恒沙諸佛體皆同


金剛寶劒倚天寒 外道邪魔俱腦裂

