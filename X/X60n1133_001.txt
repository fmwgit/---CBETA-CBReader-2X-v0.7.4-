卍新纂大日本續藏經數位版, No. 1133 沙彌學戒儀軌頌註


釋迦正覺子 厥號羅睺羅 密行最第一
應當勤傚學


剃髮著縵衣 受持十戒律 號曰名沙彌
入道之初基 外國稱沙彌 華言名息慈
息除身口惡 慈濟諸群生


天竺正梵音 具足而稱言 室羅末尼羅
此翻為求寂 寂是圓寂義 即妙涅槃名
出家當求趣 至彼涅槃處 又翻勤策男
勤修策勵故 斷除諸煩惱 而趣涅槃岸


沙彌十學處 今當次第說 聞已如說行
聖戒體自圓


盡壽不行殺 人及非人類 不與他毒藥
墮胎使命終 若復以種種 方便斷他命
即獲大重罪 而招破戒殃


亦無以瞋心 打擲諸有情 四大本一同
豈可興害意


不教他人作 見作勿生喜 但當起慈心
施恩令安樂


一切諸含識 皆是未來佛 恒應興敬仰
念使早解脫


誓自得佛時 國無有殺者 咸修一乘道
俱登常寂果


不得盜他財 金銀草木等 乃至禽獸物
無得私竊取 若欺若詐奪 偷稅盜關津
自作或教他 皆犯沙彌禁


出家當義讓 心存六和敬 不取於非財
常念行惠施


願成正覺道 國中無竊者 純行於檀度
福智二莊嚴


婬欲鄙惡事 沙彌不得作 男女及畜生
犯即獲重罪


蠲除貪欲念 關閉六情根 觀身為苦本
志存清淨道


願吾成佛國 無有毀禁者 悉修淨梵行
三德體圓明


妄語虗誑言 勤策不應為 未得謂言得
謬證深妙法 綺飾靡言詞 兩舌離間彼
惡口而罵詈 彼此說是非


賢者一心持 遠離口業過 不為虗誑行
善法日增長


後成無上道 所有實語者 皆來生其國
悉具四辯才


諸穀華果酒 不得飲甞齅 亦無授與人
增長愚癡業


酒為眾惡門 造作諸過失 出家而飲酒
非佛釋種子


信戒不虧違 顛倒業皆離 除蓋修念慧
五根力成就


薰佩塗末香 華鬘瓔珞具 種種嚴飾身
俱犯沙彌禁


捨離憍逸行 不著於世塵 修習如意足
六通以自嚴


歌舞倡妓樂 琴瑟與簫笛 棊局并博塞
斯皆不得作 故往而觀聽 二罪俱不輕
不著諸見聞 七覺意現前


牀榻諸座等 過量不聽作 高宜一尺六
廣大亦不應 彫漆紗羅帳 上妙氈褥被
放逸不順教 坐臥即獲罪


出家屏憍恣 折伏我慢懷 履踐八正道
而坐法空牀


凡為出家者 過中不得食 非時而噉嚼
如來深訶責


一切眾生類 皆貪於食味 流轉三界中
未暫離食住


欲斷輪轉因 鬼畜食應除 學佛中道義
便獲九種禪


金銀珍寶物 沙彌不受畜 設有檀越施
以供佛法僧 為彼興福故 乃聽而受用
若自私積財 即犯動禁


諸有快樂具 不可生貪愛 生死不斷絕
因由貪著故


世利不染身 恒修少欲行 聖法財日長
當證十力智


如是十禁戒 前四為根本 慎勿輕毀犯
而失沙彌性 犯重如斷頭 不許更重受
比丘及菩薩 悉皆無其分 後六設有虧
深慚向師悔 斷於後作心 戒品還圓淨
犯罪無慚愧 覆藏不發露 罪垢日夜增
後墮三惡道


沙彌受戒已 復有不應作 所謂弄兵杖
恣意騎乘輿


籠繫諸飛鳥 畜養於六畜 戲彈禽獸類
看捕魚鱉等


焚山堰塞瀆 墾掘并耕犁 種植於五穀
販賣賈客作 學習奇伎藝 地理及醫巫
占相示吉凶 仰觀星曆數 談說國政事
及與世言論 評議諸物價 與他共諍利
馳騁於四方 邪求以活命 自作若教他
盡犯沙彌行


非賢不可友 非聖不可宗 莫與年少交
狎近而親厚


在家出家女 居止勿同處 路逢不相談
亦不共船載 書疏絕往來 無令浣割裁
不從彼乞求 貸借與贈遺 彼若惠施己
無宜輒受取 設持於異物 亦無察視之
若彼請法時 傍有宿德人 或彼所尊者
乃可而為說 說已默然止 不得笑露齒
所有非法事 盡皆不得為


求寂諸威儀 律藏中廣備 為利初學故
今當說少分


既為出家者 夜當少眠臥 中夜過應起
盥潄嚼齒木 徐步參師房 以指輕擊戶
入已問訊師 夜臥安樂否 具水及楊枝
澡豆并坐物 取衣輕抖擻 兩手而擎授


禮敬於三尊 向師為畔睇 溫故以受新
寸陰無虗度


次疊臥衣被 拂拭牀枕席 垂手出溺罐
勿唾起嫌心 掃地益澡水 淨洗瓶鉢器
合掌向師問 宜進何所食 為治饑病故
隨教恭謹作 食已淨掃除 洗鉢而藏弆


或坐或經行 若誦若禪思 戒定慧薰修
疾證如來地 請法當諦受 受已如教行
出家不依教 福德日消減


朝暮午三時 禮敬問訊師 師語勿逆語
答對須分明 若被師訶責 無得起嫌恨
悔罪請容恕 慚愧而悛除 懺謝師不
慇懃三悔過 或請知識人 求師乞恕罪


一切所作為 皆須先白師 唯除便利事
七七尋內行


師若不在時 當依淨僧住 比丘耆宿眾
咸應生恭順


師座及牀榻 沙彌不得坐 自坐勿交足
立時兩脚齊 齊整著衣裳 正身徐步行
噴嚏呵欠來 衣手掩葢口 洟唾嚼楊枝
並須向屏處 唾擲棄諸物 須謦或彈指


若取楊枝時 呪願彼樹神 樹下水邊處
咸須誦伽陀


取水應觀蟲 蟲細至心察 有蟲密囊濾
無乃聽飲用 停水喜生蟲 三時恒觀看
知蟲故飲者 隨死數獲罪 囊中濾得蟲
輕覆著淨器 持至取水處 徐放勿傷死


用水須護淨 淨污勿相觸 一切淨觸物
護淨並須知 出家當淨潔 免招黑業殃
世尊金口言 豈容不信受


淨手持香華 不應先聞齅 萎華棄淨處
無令足踐踏 爐瓶皆淨拭 椅案悉除塵
經書供養具 不得以口吹 凡為禮誦習
咸應淨盥潄 看經勿談話 如對世尊容


師若出外時 守房勤習誦 回當却迎逆
接持衣鉢等 若喚同行時 低頭隨後去
輕步勿揚塵 足莫踏師影 到處應側侍
教坐乃可坐 有問方隨答 無得擅出言
歸寺為解勞 敷座令消息 日沒淨浣潄
遶塔禮正覺


夜暗明燈燭 慈心以物覆 護彼諸蟲蛾
自獲善果報 燈有食火蟲 滅慎無口吹
應用物徐隱 活蟲不失儀


夜臥莫先師 為師按摩體 教臥乃當去
出房輕閉戶 未至中夜時 由當勤禪誦
臥法如獅王 右脇累兩足 繫念心在明
不可恣情臥 出家貪睡眠 失慧長愚冥


大小便將來 不得留忍耐 依時即當行
先具淨水土 脫換淨衣履 低頭直視去
至廁須彈指 覺彼內人知 登上徐抽衣
勿觸傍墮地 蹲已復彈指 警諸非人類
不應低頭視 努力而作聲 乃至洟唾壁
持草以畫字 便訖籌物拭 方以水土洗
洗時用左手 無名指揩觸 未淨盥手來
慎無執捉物 牽衣提洗器 悉用其右手
或或黃土 浣手二七度 左手先洗七
後七兩手浣 如上所作為 各念呪七徧
歸房三潄口 便利事乃訖 此等清淨行
皆是佛親說 無得生輕誹 自招其苦報
既以信出家 常須順正教 謹心而奉行
自獲勝功德 淨潔修行道 諸天咸敬仰


修道不求榮 知足行分衛 自折我慢幢
福利彼檀越 不望施得美 與麤亦不嫌
趣得支身命 行道長法軀 設被他毀辱
歡喜而忍受 慎勿以瞋對 彼此兩自損
唯加於善願 令彼後信長 若得好飲食
當持奉上師 師若不取時 乃可自飡食
噉嚼勿語話 有喚咽已應 食託說伽陀
以報施者恩 沙彌年幼稚 不應獨行乞
師僧無餘濟 乞時當隨師


二師如父母 應以法利育 求寂念師德
過於父母恩 生長我戒身 養吾智慧命
非師之功力 其誰而能之 是故須勤事
尊重如世尊 師名及字號 不應輕稱舉
若他詢問時 云我因事至 乃說師之名
師名為某甲


二師年戒臘 及與本生處 國土州縣名
一切咸應識


自所受戒年 月日并時影 一一皆須記
勿使失次第


如是依教持 自利而利彼 正法日增長
是為真佛子


世間五欲樂 或復諸天樂 若比愛盡樂
千分不及一 由集能生苦 因苦復生集
八聖道能超 至妙涅槃處 所為布施者
必獲其義利 若為樂故施 後必得安樂

