卍新纂大日本續藏經數位版, No. 1494 金剛經科儀


晉宋齊梁唐代間 高僧求法離長安
去人成百歸無十 後者安知前者難
路遠碧天惟冷結 沙河遮日力疲殫
後賢如未諳斯旨 往往將經容易看


門徑瀟洒長緣苔 一回登此一徘徊
青牛謾說亟關去 白馬親從印土來
確定是非憑烈焰 要分真偽築高臺
春風也鮮嫌狼籍 吹盡當年道教


將此身心奉塵剎 是則名為報佛恩
金剛寶卷纔展開 龍天八部降臨來
薦資亡者超昇去 現存人眷又消炎
謂其有說皆名謗 今日分疎謗更多
外護不忘親付囑 三千里外定聲訛


拈起金剛正令 一句殞超千聖
揭開般若法門 智慧不離自性


青山低處見天濶 紅藕開時聞水香
棄却瓢囊擊碎琴 如今不戀汞中金
自從一見黃龍從 始覺從前錯用心
始知生死事無常 莫道先從老者亡
大限到來無定準 後生年少也提防
富貴貧窮各有由 宿緣分定莫剛求
不曾下得春時種 空守荒田望有秋


一相元無垢 體性離塵緣 專心持四句
且要誦真言


透關玅達如來境 及第高登本分鄉
佛在靈山莫遠求 靈山只在汝心頭
人人有箇靈山塔 好去靈山塔下修
外道天摩皆拱手 梵王常釋為呈祥
願令合會諸男女 同證金剛大道場
早起忙忙直到昏 不愁生死只愁貧
饒君使盡千條計 直至無常不稱心


稽首三界主 大孝釋迦尊 累劫報親恩
積因成正覺


昔日如來金口演 至今拈起又重新
此經佛說數千年 無量人天得受傳
憶得古人曾解道 更須會取未聞前
人問陽壽真難得 一寸光陰一寸金
莫待老來方學道 孤墳盡是少年人
在家菩薩智非常 閙市叢中作道場
心地若能無礙 高山平地總西方
金剛般若體如如 翠竹黃華滿路途
八百餘家呈玅手 大家依樣畵葫蘆


摩訶大法王 無短亦無長 本來非皂白
隨處現青黃


稽首三界尊 歸命十方佛 我今發弘願
持此金剛經 上報四重恩 下濟三途苦
若有見聞者 悉發菩提心 盡此一報身
同生極樂國


云何得長壽 金剛不壞身 復以何因緣
得大堅固力 云何於此經 究竟到彼岸
願佛開微密 廣為眾生說


無上甚深微妙法 百千萬劫難遭遇
今我見聞得受持 願解如來真實意


太湖三萬六千頃 月在波心說向誰
法王權實令雙行 電捲風馳海嶽傾
霹一聲雲散盡 到家元不涉途程
西方淨土人人有 不假修持已現前
諸上善人如見性 阿彌陀佛便同肩
無始無明幻色迷 夢魂生死幾千迴
一條直路超三界 但念彌陀歸去來


金剛般若智 箇箇體如然 白雲消散盡
明月一輪圓


良馬已隨鞭影去 阿難依舊世尊前
乞食歸來會給孤 收衣敷座正安居
真慈洪範超三界 調御人天得自如
西方寶號能宣演 九品蓮臺必往生
直下相逢休外覔 何勞十萬八千程
百歲光陰瞬息迴 其身畢竟化為
誰人肯向生前悟 悟取無生歸去來


金剛般若智 莫向外邊求 空生來問我
教起有因由


毗婆尸佛早留心 直至而今不得玅
問處孤高答處深 妙圓真淨不須尋
瞥然如是知端的 默契菩提大道心
阿彌陀佛元無相 遍界明明不覆藏
文路尚然修淨土 東坡猶願往西方
纔出胞胎又入胎 聖人觀此慟悲哀
幻身究竟無香潔 打破畫瓶歸去來


獨坐寂寥寥 平地起波濤 風來波浪起
水漲見船高


生死涅槃本平等 妄心盡處即菩提
頂門具眼辯來端 眾類何曾入涅槃
絕後再甦無一物 了知生死不相干
七重寶樹人人有 九品蓮華處處開
不涉一程親見佛 圓音時聽悟心懷
擲却閻浮似草鞋 更無一物可開懷
靈明一點輝千古 超日月歸光去來


摩訶般若宗 性相體皆同 四生并六道
盡在默然中


玅體本來無處所 通身何更有縱由
運心檀度契真常 福等虗空不可量
無影樹頭華爛熳 從他採獻法中王
步步頭頭皆是道 彌陀元不住西方
法身遍滿三千界 化佛權為十二光
道過邙山古墓排 准陰功業事堪哀
貧富貴賤皆如夢 夢覺來時歸去來


如如真玅理 湛湛自然觀 圓明真實見
隨處得安然


一月普現一切水 一切水月一月攝
報化非真了妄緣 法身清淨廣無邊
千江有水千江月 萬里無雲萬里天
人命無常呼吸間 眼觀紅日落西山
寶山歷盡空迴首 一失人身萬劫難
稽首彌陀真聖主 身乘七寶紫金臺
四十八願常無間 攝受眾生歸去來


邪心俱蕩盡 正信勿生疑 念念無差別
處處發真機


彈指已超生死海 何須更覔度人舟
善根成熟信無疑 取相求玄轉背馳
一念頓超空劫外 元來不許老胡知
頻伽尚能知歸向 孔猶聞得化生
時節因緣休蹉過 樓頭畫鼓恰初更
勢至觀音悲滿懷 寶瓶楊柳洒三灾
誓隨淨土彌陀主 接引眾生歸去來


取捨皆難得 無心體自然 本來常寂寂
無說亦無傳


萬古碧潭空界月 再三撈漉始應知
雲捲秋空月印潭 寒光無際與誰談
豁開透地通天眼 大道分明不用參
西方勝境無明闇 不比人間半夜深
五皷分明當子位 一輪正滿對天心
休插龍釵與鳳釵 莫將胸粉污唇腮
法身清淨元無垢 體露堂堂歸去來


山河如掌平 無樂亦無成 千差與萬別
金剛界內生


真性洞明依般若 不勞彈指證菩提
徒將七寶施三千 四句親聞了上根
無量劫來諸佛祖 從茲超出涅槃門
慧燈不滅魔難入 智鏡常明夢不侵
堪嘆浮生瞌睡漢 從它萬劫恣昏沈
頭髮焦然乾竹釵 兩肩擔水又擔柴
一生貧賤多辛苦 厭惡女身歸去來


五果并四向 本體元無相 兩目不相似
鼻孔都一樣


勿謂無心云是道 無心猶隔一重關
果位聲聞獨善身 寂然常定本非真
迴心頓入如來海 倒駕慈航逆渡人
樓頭畫鼓五更闌 爭奈眾生被眼瞞
不見性天光燦燦 但於夜後黑漫漫
極樂國中真快樂 永無八難及三灾
常聞天樂空中響 敢勸眾生歸去來


莊嚴生淨土 金粟眼中沙 初生全泄漏
末後又拈華


彈指圓成八萬門 剎那滅却三祇劫
正法眼中無所得 涅槃心外謾莊嚴
六塵空寂無人會 推倒須彌浸玉蟾
百歲光陰一剎那 凌晨淨口念彌陀
看經讀誦無休歇 必免當來過奈河
造論弘經大辯才 馬鳴龍樹及天台
圭峯乃法至清涼老 總勸西方歸去來


四句絕堪誇 河沙數漸多 算來無一法
淨處娑婆訶


象踏恒沙徹底過 大千沙界百雜碎
重增七寶滿恒沙 如棄甜瓜覔苦瓜
谿悟真空元不壞 百千三昧總虗華
有歲光陰撚指間 奔馳不定片時間
煩君檢點形骸看 多少英雄去不還
勢至悲光絕點埃 塵塵剎剎現如來
真心量與觀音等 接引眾生歸去來


起坐皆尊重 常親塔廟前 如如元不動
處處得安然


非但我今獨達了 恒沙諸佛體皆同
說處隨宜不滯空 勸持四句為流通
天龍覆護尊如塔 功德無邊讚無窮
百歲光陰老盡人 青山綠水至如今
開眸認取來生路 莫學愚頑錯用心
念佛臨終見寶臺 寶旛寶蓋滿空排
彌陀勢至觀音等 合掌相隨歸去來


如法謹受持 福勝等須彌 白雲消散盡
明月始光輝


金剛寶劒倚天寒 外道邪魔俱腦裂
箇裏本無元字脚 空中誰敢強安名
等閑點出金剛眼 照破魔王八萬城
百歲光陰不自驚 老來何物作前程
只憑經卷三千歲 莫把虗華過一生
般若現前無礙 橫身宇宙莫疑猜
虗空拶破難藏覆 大道分明歸去來


離相即非說 古今常寂滅 而無一念心
任汝分支節


豁開慧眼明如日 返照微塵世界空
善吉親聞徹見源 悲欣交集讚慈尊
心空法朗超真際 堪報從前不報恩
百歲光陰石火光 回頭何不早思量
無常相請宜推托 免向閻君論短長
真樂真常真淨土 寶池實樹寶華開
無寒無暑無凋變 歸去來分歸去來


此經功德勝 誰人解受持 寒山逢捨得
拍手笑微微


大力量人元不動 等閑抹過上頭關
倒握吹毛掃異蹤 頓令心地盡開通
鋒獨露毗盧頂 凡聖齊教列下風
百歲光陰燭在風 誰人心與佛心同
修行速往西方去 足下蓮華步步生
十念圓成一念回 三心果滿九蓮開
塵勞念佛同時去 歸去來兮歸去來


業障本來無 心差轉見殊 若悟三空理
何處不如如


妄心滅盡業還空 直證菩提超等級
惡因誰作罪誰招 真性如空不動搖
曠劫無明俱蕩盡 先天後地寂寥寥
百歲光陰似水流 無窮無盡幾時休
不如先證菩提路 悉免輪迴得自由
歸去來兮歸去來 一靈休更入脆胎
化身華上身金色 目擊金容歸去來


授記本無言 真慈大覺宣 四相非四相
菩提果自鮮


丈夫自有衛天志 不向如來行處行
直指單傳密意深 本來非佛亦非心
分明不受然燈記 自有靈光耀古今
百歲光陰一夢中 老來不與舊時同
眾生好似風無定 搖落桃華滿地紅
不知誰解巧安排 揑聚依前又放開
莫謂如來成斷滅 一聲還續一聲來


如來具六通 三心不可窮 算沙無億數
到此體皆同


直饒講得千經論 也落禪家第二籌
心眼俱通法界周 恒沙玅用沒蹤由
雲收江湛天空濶 明月蘆華一樣秋
荒郊日落草風悲 試問骷髏儞是誰
或是英雄豪傑漢 回頭能有幾人知
未法娑婆入苦灾 互相食噉惡如豺
刀兵疫病遭饑饉 厭離閻浮歸去來


珍寶滿盈剎 福德等難量 若到無福地
方知滋味長


達摩當機會直指 廓然元不識梁王
寶施寰中福倍常 華開錦上最難量
就中拶倒空王殿 露柱燈籠書放光
郊園又是一番春 骷髏縱橫白似銀
日炙風吹休懊惱 骷髏總是利名人
淨土永無三惡道 寶方寂靜不輪迴
金繩界到經行處 好念彌陀歸去來


知得如來意 玄空不復尋 具足非具足
聲色兩分明


若臣道合無回互 認得分明不是渠
端嚴相好紫金身 正眼看來總不真
要會問酬親的意 蘊空無我亦無人
圓音唱處響清淨 試誦金剛一卷經
薦取眾生方外句 稱鎚是鉄太分明
陌上桃華春又開 風吹殘杏雪飛垓
紛紛落處誰人悟 笑指靈雲歸去來


我心本非有 無心說向誰 所說非所說
為被上乘機


欲得不招無間業 莫謗如來正法輪
道本無言喚不醒 藥因救病出金瓶
可憐萬億人天眾 依舊獃獃側耳聽
鼓聲集眾下林泉 莫學金剛問普賢
高坐猊臺傳秘要 玅通一指老僧禪
有病有危終退墮 不生不滅不輪迴
西方淨土常安樂 無苦無憂歸去來


無為所得法 得法何所持 無有少法故
三藐三菩提


三賢尚未明斯旨 十聖那能達此宗
從來無說亦無傳 纔涉思惟便福關
語默離微俱埽盡 寥寥獨坐古靈山
爐中裊裊試拈香 普請天龍降道場
功德無邊應有報 莊嚴淨土事難量
六欲諸天具五衰 三禪尚自有風灾
直饒修到非非想 也則不如歸去來


淨心平等行 無下亦無高 善法非善法
何須口叨叨


處處綠楊堪繫馬 家家有路透長安
山華似錦水如藍 莫問前三與後三
心境廓然忘彼此 大千沙界總包含
口裏叨叨念彌陀 心頭人我似于戈
其心若不從頭改 磕破髑髏當得麼
世人愚上無智慧 惟知愛欲及貪財
何如一筆都勾斷 好念彌陀歸去來


般若真空性 福慧兩雙修 四句無為法
持念片時周


三身四智體中圓 八解六通心地印
寶聚山王算莫窮 還如仰箭射虗空
洞明四句超三際 絕勝僧祇萬倍功
一毛頭上為拈華 笑倒傍邊老作家
要問相逢端的意 摩尼達哩吽癹吒
我憶彌陀如父母 彌陀觀我似嬰孩
心心念念常無間 父子相隨歸去來


大乘深奧理 解悟有多般 實我實我無
子細好生觀


直饒聖解凡情盡 開服依前在夢中
到岸從來不用船 坦然大道透長安
了知元不因他悟 面目分明總一般
前三三與後三三 擬議商量總不堪
饒汝識情俱絕斷 三生九劫更重參
白髮雙親齒漸衰 勤供甘旨莫遲迴
試學昔日能仁氏 奉事尊堂歸去來


有相即無相 無相亦無真 兩處俱不立
一體始方親


若以色見我 以音聲求我 是人行邪道
不能見如來


石火一揮天外去 癡人猶看月邊星
公案現成重審問 愛情翻疑錯承當
不應聲色行邪道 結罪無因見法王
九年面壁自知非 不若抽身隻履歸
莫道少林消息斷 白雪依舊擁柴扆
三界忙忙何日省 六塵擾擾幾時休
西方一路超生死 齊念彌陀到地頭


不生亦不滅 無斷亦無常 常樂併我淨
非不好商量


青蓮目顧人天眾 金色頭陀獨破顏
一燈能續百千燈 心印光通法令行
千聖不傳吹不滅 聯輝列焰轉分明
一點靈光塞太虗 也非禪教也非儒
打成一片誰人會 具眼還他大丈夫
天樂簫韶華雨飛 他方遊歷聖初回
如雲海眾相迎接 目擊金容歸去來


不覺塵緣起 貪愛轉見深 若得迴光照
當生即不生


老僧笑指猿啼處 更有靈蹤在上方
數行梵字雲中雁 一曲無生底琴
德勝河沙渾不用 清風明月是知音
春來秋去幾時休 堪嘆眾生又白頭
東廓郊中多古墓 北邙山下有骷髏
白傳文章世間稀 尚求兜率厭輪迴
我今奉勸文章士 念佛西方歸去來


人人具四大 我見萬法空 行住并坐臥
來去與真同


隨緣赴感靡不周 而常處此菩提座
巍巍不動法中王 那有獼猴跳六
笑指真空無面目 連雲推月下千江
蘆華影裏一骷髏 半臥黃沙半土丘
骷髏但有心頭氣 爭名奪利幾時休
漢末殘唐甚苦哉 人心上下極相乖
貪婪虗偽那堪說 亂世如麻歸去來


三千界微塵 俱來一念心 如來一合相
推倒大虗空


巨靈擡手無多子 分破華山千萬重
一段生涯六不收 從前萬法盡非儔
輕輕擘破三千界 直待恒河水逆流
九曲黃河直指君 分明全不涉途程
不知白日青天裏 開眼許多迷路人
東晉遠公曾結社 遺民房翥總奇才
淵明入會多耽飲 今晚休杯歸去來


知見度眾生 眾生亦復盲 如來非法相
方到涅槃城


大千沙界海中漚 一切聖賢如電拂
法空非我道非親 樹倒藤枯笑轉新
風埽止啼黃葉盡 千林全體露天真
朝日忙忙暮日忙 眾生何不早思量
人如春夢終須短 命若風燈豈久長
淨土緣生稱本懷 一靈更不墮脆胎
法身解脫俱齊等 瞥地回頭歸去來


演說四句偈 六度已為初 縱橫無礙
般若自如如


一切有為法 如夢幻泡影 如露亦如電
應作如是觀


直得虗空悉消殞 天龍八部遍流通
空生疊疊窮迷妄 大覺重重說偈言
末後了然超百億 明如杲日曜乾坤
直截根源說與君 了無些子涉情塵
奈何蹉過西來意 猶道休將景示人
極樂家鄉甚玅哉 無諸憂苦樂常諧
因談果海圓音徹 時禮金容歸去來


說破無生話 決定住西方 彌陀極樂國
常聞般若香


觸目對陽真般若 山河全露法王身
五千來字玅難量 八百餘家解漫說
珍重諸人休外覔 回光直下自承當
鬼神稽首聽經聲 玅悟圓通萬法明
從此諸人如會得 這回更不問前程
人身得處最為難 莫把浮生過等閑
直須籍金剛三昧力 直教打破死生關


龍樓鳳閣地 鹿苑法王經 二本皆相似
合掌志心聽


言言見諦言非有 句句超宗句本無
金剛本體湛然虗 把斷牢關一物無
若要山僧通線路 諸人收取護身符
閻王本是平等君 不愛民財只取人
陰司若用錢打當 貧者先亡富者存
西方極樂景幽深 寶綱光騰百萬尋
菩薩為隣談玅旨 聲聞作伴演圓音


摩訶空最大 最大是摩訶 般若波羅蜜
撒手見彌陀


四十九年成露布 五千餘卷盡言詮
玅明一句威音外 折角泥牛雪裏眠
阿彌陀佛色光輝 白毫宛轉五須彌
頂上旋螺青絲髮 三十二種相巍巍
銷唱金經滿散緣 四施今辰福無邊
合會眾等齊修證 見聞薰種已周圓


三塗永息常時苦 六趣休隨汩沒因
恒沙舍識悟真如 一切有情登彼岸
乃至虗空世界盡 眾生及業煩惱盡
如是四法廣無邊 願今回向亦如是


宣卷功德已周圓 曰向三寶眾龍天
見聞盡悟真空理 大眾同歸般若船
十方三世一切佛 文殊普賢觀自在
諸尊菩薩摩訶薩 摩訶般若波羅蜜


唐僧取經往西天 一去十萬零八千
昔日如來金口演 至今拈起又重宣


願以此功德 普及於一切 我等與眾生
皆共成佛道


彌陀如來 九品導師


釋迦如來 證明功德


拈起則佛覷不破 展開則法界難藏

