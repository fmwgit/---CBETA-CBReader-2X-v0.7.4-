卍新纂大日本續藏經數位版, No. 949 閑居編


城市居無分 山林住有緣 語慙甘似薺
道貴直如絃 兀兀吟終日 羸羸病過年
靜招湖畔 閑泛雪中船 散悶雖無酒
怡情喜有禪 鬢根霜任點 心跡火休然
冷淡將誰合 消搖且自憐 閑來牕下坐
試筆偶成篇


我愛包胥哭 一哭救楚國 事君盡其忠
垂名千世則 我愛魯連笑 一笑却秦軍
折衝罇爼間 流芳至今聞 我愛伯夷仁
揖讓持其身 餓死首陽下 恥事干戈君
後世闚竊輩 故非姬發倫 內藏篡弒謀
外躡武王塵 伯夷若不去 名教胡以伸
後人非三賢 細碎何足云 哭歎祿位卑
笑喜膏梁珍 山林亦寒餓 行怪非求仁
留心寡兼濟 所謀惟一身 撫書想三賢
清風千古振


苑蠡無西施 胡以破吳國 吳王輕社稷
為惑傾城色 夫差強變弱 勾踐雌成雄
豈惟陶朱筞 實賴西施容 西施語復賢
褒貶何昏蒙 但說傾吳罪 都忘霸越功


小人足謟媚 君子無猜忌
開口揄揚皆聖賢 滿腹包藏盡仁義
脩辭復古振淳風 折檻觸鱗彰直氣
善世既不伐 遯世亦無悶
自同流俗混光塵 不與常人鬬分寸
展矣斯人欲見之 一夕輾轉九迴思
終日躊躇無所遇 颯颯西風木葉衰


五山峩峩聳海心 海波上下隨升沉
羣仙同往訴天帝 巨鼇十五受天制
一一巨鼇戴一山 一交三萬六千歲
無何龍伯釣六鼇 兩山從此溺波濤
群仙播遷作遊客 上帝憑恕誅龍伯
因知快樂非長久 三界元空何所有
莫於蝸角鬬雄豪 海上仙山尚摧朽


噫顏子兮居陋巷 身雖羸兮道彌壯
商受兮有皇都 位雖尊兮名獨夫
朝恣瑤臺之樂兮 暮遭黃鉞之誅


海濵有士兮慕顏子 心重朝聞兮輕夕死
紛紛糠粧兮視雄豪 凜凜冰霜兮潔行止
蓽門寂寞何瑣瑣 執卷忍飢終日坐
楊雄免遭甄豐戮 朱建終罹辟陽禍
射群高墉會有時 於君無可無不可


莫言青松青 有時亦摧折 莫言圓月明
有時亦虧缺 莫逆論心素 刎頸定交結
年髮未及衰 交情已消歇 俄因分寸
忽爾成楚越 愛之欲其生 惡之欲其死
識欲松枯及月虧 請看陳餘與張耳


良工採蟬桐 斵為綠綺琴 一奏還淳風
再奏和人心 君子不暫去 所貴禁奢淫
後世惑鄭聲 此道遂陸沈 朱絲鼠潛齧
金徽塵暗侵 冷落橫閑牕 棄置歲已深
安得師襄彈 重聞大古音


未識鳳師面 早熟鳳師名 毓靈本岷峩
弱冠遊神京 出處忌非類 交結皆名卿
高談駭眾聽 雅唱歸羣英 曩歲來淛陽
相逢水心享樂天水心亭今水心寺是也 論懷道且同
對坐眼彌青 尋幽泛輕舟 待月步閑庭
翌日倐分擕 南北各如萍 我尋住孤山
師亦往東明 人間一為別 天上七周星
江湖既相望 煦沫安足評 今年春之暮
草堂花飄零 睡起乍憑欄 竹外聞人聲
忽報鳳師至 屣履出相迎 借問胡為來
告我以其誠 度支司外計轉輸方度支也


夕拜臨茲城太守王給事也 二賢俱我舊
故得尋其盟 夏來西湖西 為隣樂幽貞
朝登隱君堂林公逋也 暮叩中庸扃予之自號也
引望雲山遙 銷暑竹風清 論詩貴無邪
體道極無形 倐忽時節移 秋風拂簷楹
趨裝俄告別 鄞江指歸程 適來既無事
適去豈關情 孤帆侵曉飛 歸櫓連宵鳴
風波視世態 水月悟浮榮 仍知皐性
不為塵網縈

