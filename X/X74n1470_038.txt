卍新纂大日本續藏經數位版, No. 1470 華嚴經海印道場懺儀


寶珠自性廣大海 七寶山等最殊勝
出興如斯供養雲 諸佛等處我奉獻


法身同虗空 無礙無差別 色形如影像
種種眾相現 影像無方所 如空無體性
智慧廣大人 了達其平等 能於諸佛身
安住智所行 速入如來地 普攝於法界


雪山有藥王 名為無盡根 能生一切樹
根莖葉華實 佛智亦如是 如來種中生
既得菩提已 復生菩薩行 如人把乾草
置之於劫燒 金剛猶洞然 此無不燒理
三世劫與剎 及其中眾生 彼草容不燒
此佛無不知 有風名散壞 能壞於大千
若無別風止 壞及無量界 大智風亦爾
滅諸菩薩惑 別有善巧風 令住如來地
如有大經卷 量等三千界 在於一塵內
一切塵悉然 有一聰慧人 淨眼悉明見
破塵出經卷 普饒益眾生 佛智亦如是
徧在眾生心 妄想之所纏 不覺亦不知
諸佛大慈悲 令其除妄想 如是乃出現
饒益諸菩薩


十方盡歸命 滅罪增淨信 願生華藏海
極樂淨土中


十方盡歸命 滅罪增淨信 願生華藏海
極樂淨土中


一切業障海 皆從妄想生 若欲懺悔者
端坐念實相 眾罪如霜露 慧日能消除
是故應至心 勤懺六根罪


障蔽普眼功德者 皆由無始眼界故
以於色處起憎愛 今三寶處誠懺悔
不聞如來正法者 皆由無始耳界故
以於音聲而迷執 今三寶處誠懺悔
不熏戒定慧香者 皆由無始鼻界故
以於諸香而執著 今三寶處誠懺悔
不能流傳正法者 皆由無始舌界故
以愛樂嘗諸惡味 今三寶處誠懺悔
不證法身功德者 皆由無始身界故
以造種種諸罪 今三寶處誠懺悔
不了正見心眼者 皆由無始意界故
以起貪嗔邪見罪 今三寶處誠懺悔


百劫積集罪 一念悉盪除 如火焚枯草
滅盡無有餘


我昔所造諸惡業 皆由無始貪瞋癡
從身語意之所生 一切我今皆懺悔


若人不觀心 常受行欲樂 長夜久時睡
苦惱不曾減 癡故樂受樂 不覺知苦惱
後得衰惱時 乃知得何果 欲初似賢善
不覺甚為惡 此為地獄使 專行不饒益
盲者信此欲 智眼者則離 如險岸相似
如是墮地獄 謹慎第一友 常能作利益
放逸第一怨 故應近善友 欲徧一切身
如第一嚴毒 惡道第一道 所謂放逸是


願共諸眾生 往生華藏海 極樂淨土中


願共諸眾生 往生華藏海 極樂淨土中

