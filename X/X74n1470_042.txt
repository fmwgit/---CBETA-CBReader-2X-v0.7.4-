卍新纂大日本續藏經數位版, No. 1470 華嚴經海印道場懺儀


願我十方諸眾生 恒常親近於諸佛
承事供養勿令絕 聽受正法常修學


願我十方諸眾生 於法親近常受持
讀誦思惟如法修 及與他人而演說


願令十方諸眾生 恒常親近賢聖僧
供養承事無疲厭 令菩提心永不退


以虔誠心念彌陀 如是稱名至十念
惟願慈悲護念我 我及一切諸眾生


宿業重罪速消滅 離諸障染增淨信
所求善願令圓滿 見彌陀面生淨土


寶珠自性廣大海 七寶山等最殊勝
出興如斯供養雲 諸佛等處我奉獻


復結虗空藏印呪 後印流出無量供
衣服飲食樓閤等 瑜伽廣說實難窮
縱使觀行力輕微 呪印加持威神力
攝受供物成真實 一一如同極樂剎


願佛法僧體常徧 亦此香華同法性
遍滿一切諸佛剎 皆悉芬馥作佛事


應念十方諸供養 恒常遍滿無不有
香華瓔珞幢幡蓋 諸供養具樂眾音
飲食衣服明燈燭 臥具翳藥宮殿等
所有供具皆思念 共諸如來而供養


又願諸剎供養者 我今歡喜皆隨喜
若或未修供養者 開示引導令修作


願我普徧諸剎土 一切佛法僧寶處
種種莊嚴供養具 一切眾生供奉持
一切諸佛之法身 色身形像并舍利
浮圖塔廟佛事等 此等皆悉而供養
願法座及說法所 法界賢聖僧眾處
我及一切諸有情 普供同作廣大供


修行如是供養已 漸得六種波羅蜜
慈悲喜捨四無量 皆悉成就應憶念


一切諸法本寂靜 無生無滅等一味
離念清淨畢竟圓 如是觀念深悟思


如來一毛孔 放不思議光 普照諸眾生
煩惱悉令滅 如來一毛孔 出生無盡華
遍周法界內 除滅眾生苦 佛演一妙音
隨類悉令解 悉雨大法雨 令發菩提心


惟願十方諸慈尊 我及一切諸有情
願作證明護念我 我今懺悔復不造
無量劫中所作罪 十惡五逆犯四重
毀謗三寶一闡提 速願消滅得清涼
復應思惟如是罪 但從顛倒虗妄起
無有決定而可得 本來空寂常清淨
願我及與諸眾生 速疾普共得開道
速達本心無錯謬 永絕罪根盡無餘


願令十方諸菩薩 一切未成正覺者
願得速成等正覺 利益一切諸眾生
所有以成正覺者 願常住持於世間
常轉廣大正法輪 求請莫入於涅槃


願我及與諸眾生 見他勝事起嫉妒
心慢不善所熏習 我今畢竟而棄捨
三世一切剎土中 所有修學諸功德
及與一切成就者 我今皆悉盡隨喜


願我所修諸功德 資益一切諸眾生
悉共迴向於佛智 速得至於涅槃城
我此普賢殊勝行 無邊勝福皆迴向
普願沉溺諸眾生 速往無量光佛剎


惟願求生淨土中 無諸疾病常安樂
所懺罪業盡消滅 所發誓願皆圓滿
常發求生極樂願 所修求生極樂行
乃至一華諸行願 我及眾生皆圓滿
願生九品蓮臺者 常修十六妙觀行
乃至三種淨業行 我及眾生願圓滿
所發四十八種願 所修二百十億行
乃至十念諸行願 我及眾生皆圓滿
願我臨欲命終時 盡除一切諸障礙
面見彼佛阿彌陀 即得往生安樂利
我既往生彼國已 現前成就此大願
一切圓滿盡無餘 利樂一切眾生界
彼佛眾會咸清淨 我時於勝蓮華生
親覩如來無量光 現前授我菩提記
蒙彼如來授記已 化身無數百俱胝
智力廣大徧十方 普利一切眾生界
乃至虗空世界盡 眾生及業煩惱盡
如是一切無盡時 惟願究竟恒無盡


百劫積集罪 一念盡盪除 如火焚枯草
滅盡無有餘


我昔所造諸惡業 皆由無始貪嗔癡
從身語意之所生 一切我今皆懺悔


願我臨欲命終時 盡除一切諸障礙
面見彼佛阿彌陀 即得往生安樂剎


輪迴三界中 猶如汲井輪 又如蠶作繭
繭成自纏縛 無上諸世尊 圓覺聲聞眾
尚捨無常身 何況諸凡夫 父母及妻子
兄弟并眷屬 目觀生死急 云何不愁歎
是故勸諸人 諦聽真實法 共捨無常處
常行不死門


惟願法界七處會 哀愍憶念眾生海
主伴道場佛會處 雖作懺悔之法事
我等所作不堪量 若或錯失或顛倒
不辦不具或餘剩 恐成雜亂之善根
道場佛會慈悲力 又百字呪真諦力
所懺罪海願清淨 所作法行令圓滿


我等凡愚福力微 未得正念意濁亂
種種不具供養劣 忘失雜亂不稱理
願承三寶同體慈 攝受善根願令成
緣性圓融稱法界 普賢行願願圓滿


仰白十身遍照佛 華藏世界諸如來
娑婆本師釋迦尊 普賢文殊諸上首
剎海聖眾并徒眾 華藏會上諸上人
釋梵諸天眾類神 獲得他心道眼者
竝願不捨慈悲力 證明我等二眾人
為修行願總持門 某時至心同禮懺


處世界如虗空 如蓮華不著水
心清淨超於彼 稽首禮無上尊


願共諸眾生 往生華藏海 極樂淨土中

