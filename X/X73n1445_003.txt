卍新纂大日本續藏經數位版, No. 1445 玄沙師備禪師廣錄


大雄之教 西域之分 苟無達者 何顯斯文
我師挺出 我法不羣 跡隈淨剎 志邁青雲
不淬心劒 不勇情軍 眾魔率服 求見求聞
道眼圓明 法門峭峻 四海迷津 萬投問
格異神閑 言苦理順 靜松寒 金貞璧潤
德動英王 心馳展敬 蘭殿忘飱 蒲輪降命
瑞相纔窺 台襟豁靜 載顧載瞻 人龍人鏡
奇奏爰貢 帝澤無涯 麗藻綸綍 爛葚袈裟
四大本空 一源有主 趺坐儼然 倏為千古
自邇陟遐 以瞻以覩 貌託神毫 塔宜深塢
飛山勝槩 閩川北隅 勢平越壘 根拔鏡湖
靈龕從禮 地□合圖 雲龍暗會 神鬼不虞
森羅萬疊 檜柏千株 覺路緜邈 世人嗟吁
色身浮幻 五蘊之間 法身堅固 兩曜之前
道德不泯 陵谷任遷 斯文斯石 千年萬年

