卍新纂大日本續藏經數位版, No. 1277 高峰龍泉院因師集賢語錄


人生薤露固難延 去若孤舟逐逝川
百歲光陰今已矣 九泉冥路太茫然
筵堆玉饌天厨供 香爇金爐海岸煙
好聽良因功德力 迢迢直造率陀天


積功累德性溫溫 庭玉森然列子孫
未滿百年身色夢 已歸一路涅槃門
燈燃七級資冥福 經演三題悼去魂
彈指直趍無垢界 超凡入聖契真源


青天明月尚虧圓 人世那能有十全
本謂百年膺五福 何期一旦返重泉
滿堂兒女肝腸斷 合族親姻涕淚漣
仰冀尊魂承佛力 白毫光裏禮金仙


夫人淑德絕纖瑕 歸配于門積善家
列砌芝蘭森後裔 滿堂金玉足生涯
本期壽等龜齡永 豈謂魂隨蝶夢賖
拜佛燃灯資托化 從今世世會龍華


康寧富壽獨兼全 堪作人間不老仙
子舍騰芳咸起敬 孫枝競秀總推賢
已看一鴞摩雲表 未覩双龍化眼前
憑仗佛慈伸薦 英魂騰踏率陀天


興家業事堪悲 西沒東升似落暉
逝魄雲程今有路 孝孫雨淚痛沾衣
雖言高壽元無憾 爭奈卑懷遽失依
我佛慈悲求引接 好隨隻履共西歸


夫人懿德配于門 勤儉宜家眾所尊
舉目雖云無一子 承顏幸喜有諸孫
本期壽等靈椿固 豈意身隨逝水奔
今夜孝孫崇妙果 願隨我佛步天閽


藥師灌頂妙難論 仰仗慈悲薦二魂
法雨洒除冤業障 惠燈照破生死門
當年已荷劬勞德 是夜難酬怙恃恩
伏願双親乘妙善 蓮臺上品禮慈尊


先君一夢熟黃粱 霧慘雲愁去路茫
對景已枯双淚眼 臨風空結九回腸
文章千古留清世 魂魄今宵返故鄉
陟岵興嗟崇妙果 願隨我佛往西方


愁雲黯黯淚盈腮 追憶先君幾七來
陟岵興嗟人不見 蓼義託詠事堪哀
清華堂上知何往 縞素帷中喚不回
唯仗今宵功德力 慈悲接引步蓮臺


斷機昔日卜芳鄰 一別音容不可尋
忍見稻粱収畎畝 愁聞楓葉落平林
望雲幾度思親面 泣笋無因表孝心
特設伊蒲伸薦果 大千佛國震雷音


三年泣血淚霑紅 鞠育還如一夢中
輟社當年懷舊恨 感鄰今日有遺風
本期椿筭綿綿遠 豈謂萱堂寂寂空
願假目連行孝力 慈親從此往天宮


積功累行播三從 順色承顏孝道終
萱草一從凋晚景 桃花重見笑春風
白雲望斷關山隔 青鳥歸無信息通
拜佛修因酬罔極 騰身高躡九蓮宮


先親一夢返蓬萊 逝魄滔滔去不回
先逐白雲歸洞府 却隨青鳥過瑤臺
一從諼草凋零別 三見梅英漏泄開
哀子崇因伸孝道 早隨彌勒下生來


千行血淚欲崩城 不見當年結髮人
座上難聞新笑語 筆端空寫舊精神
鸞飛鏡裏嗟孤影 鳳立釵頭恨隻身
拜佛薰修功莫大 回頭業鏡絕纖塵


本期偕老百年中 豈謂夫天遽壽終
昔日齊眉人不在 今朝結髮事成空
欲超苦海深沉趣 須藉慈舟度脫功
望石興悲何以報 惠燈七級燦蓮紅


夫妻本望百年双 豈意恩情不久長
綉閣蕭條人不見 粧臺冷落鏡無光
斷絃情慘終難續 結髮恩深寔可傷
好聽良因歸內院 六銖衣帶拂天香


雲歸仙島景荒凉 絃斷令人亦斷腸
舊事鼓盆人謾笑 新愁結髮事堪傷
清晨露冷鸞臺鏡 午夜風銷鳳閣香
願借佛乘方便力 扶持懿魄上天堂


平生淑德正傳芳 一旦俄聞殞堂
花為果殘真可恨 蚌因珠碎實堪傷
月沉香閤人何在 霧慘冥關路更長
魂魄想歸巫峽去 早回兜率禮醫王


連枝同氣荷恩光 一旦俄驚手足傷
原上鶺鴒難濟急 雲間鴻鴈不成行
竹林遊處空愁淚 棠棣陰中欲斷膓
唯願亡兄乘佛力 蓮臺九品往西方


棘高折桂枝芳 黃甲榮登譽遠揚
莅政未甞三鼎祿 辭親俄返九泉鄉
鶺鴒原上悲無侶 鴻鴈雲中痛斷行
良夜設齋酬厚德 台魂願入普光堂


來時拖後去爭先 去與來時反倒顛
鴻鴈失群悲夜月 鶺鴒無伴泣朝煙
欲資逝魄超升去 須仗慈悲秘密宣
好奉彌陀歸極樂 早生上品步紅蓮


文場得雋冠羣英 況是才華發妙齡
棠棣本期齊秀韡 庭荊誰料半凋零
失羣嘹喨同鴻鴈 分翼飛鳴類鶺鴒
手足舊恩何以報 特崇佛果薦英靈


尋常咳唾總成珠 秀挺英姿不如
白玉樓成催去速 黃粱夢斷頓成虗
双親徒洒盈眸淚 萬卷空留滿按書
便好直歸兜率去 不須回首戀蓬壺


鳳雛怱旦返丹霄 杳杳雲愁去路遙
堂上明珠知暗失 堦前玉樹覺香銷
箕裘事業誰承續 忠孝門庭景寂寥
好藉現前諸佛果 輪迴三界望高超


君家傑出寧馨兒 年少蜚聲四海馳
一局爛柯誰敢敵 千鈞徤筆眾咸推
丹青入妙欺摩詰 山水知音遇子期
可惜哲人萎太速 臨風無不淚双垂


妙齡耿耿氣如虹 豈謂天年遽爾終
流水生涯駒過隙 浮雲世事電飛空
生來既稟香囊戒 死去宜歸寶月宮
若悟法身無罣碍 好乘雲馭步圓通


膝前不見寧馨兒 頓遣双親雨淚垂
蘭葉辭柯今已矣 鳳雛離穴復何之
深嗟誰續箕裘業 不覺虗增眷屬悲
惟仗佛乘資薦力 珠還合浦耀軒墀


芝蘭德行玉精神 窈窕冰姿逈絕倫
機織巧同天上女 剪裁工勝世間人
鏡臺空鎻秋蟾彩 斗帳閑生野馬塵
惆悵花顏留不住 願乘佛力悟良因


芝蘭香殞不成叢 撫育前恩總一空
玉女見歸蓬島界 月娥今返廣寒宮
眉間柳三春綠 臉上蓮凋九夏紅
佛力指歸何處去 香雲捧足九霄中


双親滿眼淚汪汪 為失深閨窈窕娘
鳳去秦樓添舊恨 花殘閬苑起新傷
已馳香斾歸仙島 徒想嬌顏返慶堂
但願懿魂乘妙果 參隨佛母證真常


天然淑質逈殊常 一旦俄聞殞堂
天上鵲橋無復渡 人間花燭未同房
雲迷巫峽歸魂杳 月冷泉關去路茫
願與觀音為伴侶 補陀山上任翱翔


同枝天屬幾經時 俄返泉關失所依
憶昔萱堂同受教 豈期鴈序各分飛
悲風永日推香閤 淚雨殘宵滴翠幃
先姉妹懿靈何託化 月娥仙子引同歸


婦翁一枕夢南槐 對景追思哭更哀
轉眼俄驚梁木壞 傷心惟嘆泰山頺
痛嗟淚雨流無極 悲慘愁眉鎻不開
半子恩深何以報 英魂願得見如來


冰清姿皃儼堪追 娥返泉臺不復迴
方喜東床聊以中 豈期泰岳遽然摧
外家遺恨雲埋迹 半子傷恩淚拂腮
今夜好乘追薦力 便隨彌勒下生來


外姑一旦殞高堂 霧慘風悲動白楊
無奈真魂歸北府 空留遺愛在東床
傷心謾有千行淚 報德須憑一瓣香
更聽三題真般若 好乘妙果往西方


生來死去本無憑 杳隔冥關幾萬程
不謂外親今去世 痛教半子倍傷情
北堂忍見愁雲黯 東坦空聞淚雨盈
願假陰功資薦枝 早隨王母上蓬瀛


輪迴生死最堪悲 凶耗纔聞淚染衣
昔日乘龍人不見 今朝坦腹迹何歸
不聞半子重來面 忍見東床寂掩扉
菩薩引生兜率界 好瞻金相皃巍巍


人生有似夢魂中 四大全拋總是空
六片木頭圍繞匝 三千世界悉包容
利名韁鎻從今脫 罪業樊籠永不逢
良夜遶茲伸十念 頓超有漏步西宮


汪汪淚眼幾曾乾 每恨先君去不還
數載暫停馴虎舍 來朝已返臥龍山
佳城葱人皆羨 華表巍峨自閑
行看焚黃林闕下 滿堂孫子列朝班


纔聞唱起挽歌聲 孝子思親淚雨傾
丹旐翩翩迎素轝 青松鎻佳城
魂離慶館行雲慘 魄往瑤宮伴月明
珍重真靈乘佛果 率陀天上指歸程


死生一別見應難 追想音容淚不乾
目斷碧山雲黯黯 風飄黃葉露漫漫
靈輀在昔停雖久 丹旐於今卜已安
更藉佛光垂接引 回頭身在紫雲端


昔年卜地得回龍 今日移來向此中
朝水回環臨曲 案山重疊聳寒空
慶源衮衮傳千代 贈誥駸駸下九重
恭建蓮灯安墓禁 子孫享福永無窮


精神洒落玉壺冰 藉藉聲猷藹帝京
豈謂玉樓催作記 頓教金榜謾留名
藍袍虗拜天恩重 蘭友徒增雨淚傾
緬想舊遊情契厚 特修妙果助雲程


府君槩義更雍容 不願當時祿萬鍾
倜倘每存高士節 逍遙真得古人風
一朝世數推行盡 滿腹文章總是空
惠炬建崇伸薦悼 棲身高造九蓮宮


春秋八十德彌高 晚歲蒙恩掛綠袍
富貴在天非易得 死生由命固難逃
孤男泣血垂珠淚 寡室崇因拜玉毫
彈指直歸安養國 不須回首戀仙桃


榮葉富貴罕如公 浩氣飄飄萬丈虹
坐指干戈寧里閈 恩加爵祿壯英雄
本期更享龜齡永 豈為俄隨蝶夢終
逝魄既歸無垢地 聖朝誰為掃戀成逝


胸襟富有五車書 表表雄才一巨儒
至大至剛存氣節 有恩有惠及鄉閭
回頭忽作莊周夢 篤志徒勤董遇餘
尚望尊魂今就釋 心空及第步雲衢


青春飽學眾難儔 一旦功名萬事休
几案書存人不見 眷姻腸斷淚空流
早歸佛國三千界 休戀仙家十二樓
色即是空空是色 分明大海一浮漚


玉鞭遙指帝京遊 春牓將期占狀頭
那料出門身已化 剛令折桂事還休
江邊不是歸蓬島 天上應須記玉樓
惆悵武陵館名源下水 至今千載為君流


才華卓犖冠群賢 擬作龍門第一仙
折桂浪隨波底月 乘槎悞泛水中天
還源當造菩提岸 極溺須憑般若船
蕩漾香魂何處去 金沙池畔步紅蓮


慈悲妙德實彰彰 念佛持經不暫忘
剗地拋离人世界 依前歸去佛家鄉
禪心皎潔明如月 戒行精嚴淨若霜
欲識至真何處去 桂輪空裏露清光


涅槃去去萬緣休 高掛中瓶已徹頭
隻履歸時棺謾閑 一花謝後景難留
法門梁棟誰能剏 苦海舟航不復遊
三寶位中留不住 前江千古水東流


平生恭儉孰能同 百衲三衣破又縫
常把靈丹醫眾疾 每將貝葉究真宗
身形有類千年 節操還同萬丈松
一旦支離圓寂後 空留晨夕坐禪蹤


拜師學道幸連枝 一旦俄聞隻履歸
法眷堂中空慘切 鴈行雲裏嘆分飛
冀超十地清凉境 頓悟三乘解脫機
回此片緣申報德 更祈相會永同衣


八功德水影涵空 九品蓮開淨土宮
勢至布橋迎佛子 觀音垂手接仙童
靈禽韻韻空三諦 寶樂喧喧贊六通
未審英魂承薦悼 一靈生在那花中


登堂不見太夫人 頓使千行淚滿襟
來似片雲生晚谷 去同孤月落寒岑
回頭證果三千滿 撚指時當五七臨
釋子蒙恩何以報 灯燃七級表誠心


一朝恩主奄然終 感泣傷嗟動我農
納粟不聞新咳唾 省田徒憶舊行蹤
蘭庭有淚悲風冷 蕙帳生塵慘霧濃
久荷帡幪何以報 願乘佛力步天宮


廬山學法到人間 救度群生不暫閑
巾斗打飜神世界 靈符鎮斷鬼門關
身藏自謂終難老 尸解因何去不還
鳴角一聲天外去 想君依舊到廬山


年當二八艶陽春 一笑千金價莫論
絃管堂中消白日 綺羅帳裏度黃昏
生前解有千人愛 死後寧無一點恩
惟有多情天上月 清宵長為照孤墳


如蓮出水正芬芳 一旦嬌姿遽殞亡
身臥黃沙空渺渺 魂隨白刃去茫茫
生前情識双垂淚 熟底親知寸斷腸
五濁漏身乘薦悼 白毫光裏禮醫王


生平東注太英雄 視死還同一夢中
步步那能踏實地 頭頭直欲撞虗空
化身直入虗無境 撒手還歸快樂宮
惟願佛慈垂接引 綵雲捧足禮金容


夜深方鎻六窻猴 人在莊周夢裏遊
恍惚此身歸大幻 倉皇無計下層樓
風回火轉三更後 煙滅飛萬事休
子母不須頻抱恨 火光三昧任遨遊

