卍新纂大日本續藏經數位版, No. 614 法華經大窾


舉世皆爛醉 醉深貧益深 豈知敝襦裡
親友暗藏琛 有寶不能用 所需安稱心
從人覔衣食 寒苦到于今


多聞與密行 二老各稱長 更進竿頭步
居頭見大荒 富非因寶玉 名不藉文章
自是心空者 優游選佛場


靈泉原有竅 壅塞未曾開 略借鍬鋤力
津津水自來 色從甌面寫 味向舌根回
獨惜瓶羸日 傍人見亦猜


巍峨一座塔 從地湧虗空 塔主名多寶
全身住此中 風烟八面出 星月六窻通
斫額遙相望 高高近日宮


傲象謀虞舜 提婆害釋迦 門庭稍有異
遭際略無差 狂聖必同處 親冤定一家
他山不借石 安得玉無瑕 奇特龍王女
神機何迅哉 一肩擔佛去 雙手獻珠回
勇決超屠額 飛騰却善財 自今看烈
冷地笑寒


季世情多譎 流言捷有神 證龜能作鼈
指机即為人 藥腐曇摩齒 刀刲師子身
漠然都不校 方見受持真

