卍新纂大日本續藏經數位版, No. 970 性善惡論


若有諸菩薩 順善知識教 一切無疑懼
安住心不動 當知如是人 必獲廣大利
坐菩提樹下 成於無上覺


住住大沙門 白淨王太子 我是央掘魔
今當稅一指 住住大沙門 無貪染衣士
我是央掘魔 今當稅一指


住住央掘魔 汝當住淨戒 我是等正覺
輪汝慧劍稅 我住無生際 而汝不覺知
汝央掘魔羅 我是等正覺 今當輪汝稅
無上善法水 汝今當速飲 永除生死渴


我是等正覺 輪汝慧劍稅 汝當棄利刀
疾來歸明智 莫隨惡師慧 非法謂為法
應甞至藥味 然後深自覺 一切畏杖痛
莫不愛壽命 取己可為譬 勿殺勿教殺
如他己不異 如己他亦然 取己可為譬
勿殺勿教殺 莫作羅剎形 人血常塗身
人血塗利劍 不宜恒在手 速捨手指鬘
離是二生業 二生非法等 是則惡羅剎
羔羊於母所 猶尚知孝養 哀哉汝可愍
為惡師所誤 揮手奮利劍 而欲害所生
汝今所造業 惡業過禽獸 殺害甚羅剎
此暴踰修羅 永入弊魔黨 長與人類分
咄哉惡逆者 母恩世難報 懷妊十二月
將護盡胎養 既生常鞠育 長夜忍若穢
今且觀汝母 血淚盈目流 忘身愛念汝
躬自持食來 風吹髮髼亂 塵土坌汙身
手足悉龜坼 眾苦集朽形 久受饑渴惱
寒暑亦脩經 逼切心狂亂 愁毒恒怨嗟


久失寶藏今還得 塵穢壞眼令明淨
哀哉我子心迷亂 常以人血自塗身
極利刀劒恒在手 多殺人眾成尻聚
當令此子隨順我 今敬稽首等二覺
多人見罵難聽聞 汝子如是切責我


奇哉正覺第一慈 調御人師為我來
令我得度無如海 愚癡闇冥濤波惑
奇哉正覺無上悲 調御人師為我來
度我生死曠野難 種種煩惱棘刺林
奇哉正覺第一喜 調御人師為我來
令我得度諸迷惑 邪見虎狼禽獸難
奇哉正覺第一捨 調御人師為我來
令我得度無擇獄 永離熾然無量苦
無依怙者為作依 無親厚者為作親
集眾惡業趣大苦 令為我來作歸依


嗚呼慈母我大過 集諸惡業成罪積
隨惡師教行暴害 殺人一千惟少一
我於今日歸依母 亦復歸依佛世尊
我今稽首禮母足 惟願哀愍聽出家


我今已聽汝 出家為後世 我亦求如來
出家受具足 奇哉難思議 如來無有譬
佛今度我子 普哀諸世間 如來妙色身
功德無倫匹 今我少稱歎 最勝天中天


善哉善女人 當得無間樂 今可聽汝子
於我前出家 汝今年衰老 出家時已過
但當深信樂 以法自穌息 汝今且小待
波斯匿王至


此乘是大乘 說名無礙智 一乘一歸依
佛第一義依 佛法是一義 如來妙法身
僧者說如來 如來即是僧 法及比丘僧
二是方便依 如來非方便 是第一義依
是故我今日 歸依於如來 於諸歸依中
如來真實依 如欲食興蕖 應當取真實
捨真食虗偽 自它無利益 如是愚癡人
千佛莫能救 如是捨一依 修習方便依
是則群癡眾 千佛不能救


云何為童真 云何具足戒 云何真沙門
云何為福田


若不知一依 是第一義依 不能知二依
方便所建立 當知如是依 是世間童真
未受具足戒 云何是沙門 不知一歸依
云何淨歸依 若不知如來 是第一義依
不清淨歸依 云何為沙門 不知真實依
云何為福田 於是二歸依 真實及方便
不善知差別 是則世童真


我今定不能 受持不殺戒 我當常受持
斷絕眾生命 所言眾生者 無量諸煩惱
若能常害彼 是名持殺戒


我今亦不能 受持不飲酒 常受飲酒戒
長夜恒縱逸 由是大呌呼 宛轉遍五道
一向極快樂 是則名為酒 從彼大乘生
無上佛藏酒 是酒我今飲 自足勸眾生
常住不變易 歡喜歎善哉 人聲大宣唱
酣醉無終極


我今亦不能 受持不婬戒 我當常受持
貪著他所愛 與彼相娛樂 三昧樂為妻
真諦法為子 慈悲心為女 法空為舍宅
無量波羅蜜 以為高廣床 侍衛諸煩惱
隱覆說為食 總持為園苑 七覺華莊嚴
法語為林樹 解脫智為果 是等名世間
第一勝娛樂 慧者自性法 非是愚境界


我今亦不能 受持不盜戒 常受不與取
劫盜他財物 不與者菩提 無有授與者
不與而自取 故我不與取 佛坐菩提樹
不得亦不失 此是自性法 最勝無有上


我當習舞樂 歌乾闥婆偈 宣示如來藏
嗟歎稱善哉 於波諸佛所 聞如來常住
恒如妙音誦 大乘脩多羅 猶如緊那羅
乾闥婆伎樂 無量眾妙音 供養諸經卷
若彼諸眾生 常興是供養 諸佛悉授記
未來同一號


南無如來無邊身 南無方便央掘魔
我今頂禮聖足下 懺悔天尊柔軟足
我今懺悔如來尊 央掘魔羅二生身
為我等故來至此 現佛色像勝光
照諸眾生堪能說 我數懺悔無量身
無依無依等正覺 無親怙者為作親
奇哉二佛出於世 未曾有法行於世
猶如火中生蓮華 世間希有見二佛


若有能永斷 一切諸煩惱 不貪染於三
乃得安隱眠 若得大涅槃 演說甚深義
名真婆羅門 乃得安隱眠 身無諸惡業
口離於四過 心無有疑網 乃得安隱眠
身心無熱惱 安住寂靜處 獲至無上樂
乃得安隱眠 心無有取著 遠離諸怨讎
常和無諍訟 乃得安隱眠


汝來央掘魔 出家受三歸


我今定不能 受持不妄語 當於一切法
受持妄說句 受持虗妄說 是則諸佛法
所言為妄者 一切諸法空 復有虗妄法
聲聞及緣覺 菩薩之所行 隨順世間事
復有虗妄法 我出於世間 受持具足戒
得成阿羅漢 如是凡二十一偈乃至云
是故我從今 當行虗偽事 乃至極眾生
一切虗妄際 不受離虗妄 則我戒清淨


人前放逸 後止不犯 是照世間 如月雲消

