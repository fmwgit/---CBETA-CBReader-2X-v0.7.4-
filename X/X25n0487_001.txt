卍新纂大日本續藏經數位版, No. 487 金剛新眼疏經偈合釋


巧護義應知 加彼身同行 不退得未得
是名善付囑


廣大第一常 其心不顛倒 利益深心住
此乘功德滿


檀義攝於六 資生無畏法 此中一二三
名為修行住


自身及報恩 果報斯不著 護存己不施
防求於異事


調伏彼事中 遠離取相心 及斷種種疑
亦防生成心


分別有為體 防彼成就得 三相異體故
離彼是如來


說因果深義 於後惡世時 不空以有實
菩薩三德備


彼壽者及法 遠離於取相 亦說知彼相
依八八義別 差別相續體 不斷至命住
復趣於異道 是我相四種 一切空無物
實有不可說 依言詞而說 是法相四種
彼人依信心 恭敬生實相 聞聲不正取
正說如是取 佛不見果知 願智力現見
求供養恭敬 彼人不能說


彼不住隨順 於法中證智 如人捨舡筏
法中義亦然


受持法及說 不空於福德 福不趣菩提
二能趣菩提 於實名了因 亦為餘生因
唯獨諸佛法 福成第一體


佛於然燈語 不取理實智 以是真實義
成彼無取說


智習唯識通 如是取淨土 非形第一體
非嚴莊嚴意


如山王無取 受報亦復然 遠離於諸漏
及有為法故


說多義差別 亦成勝校量 後福過於前
故重說勝喻


彼因習煩惱 此降伏染福 苦身勝於彼
希有及上義 彼智岸難量 亦不同餘法
堅實解深義 勝餘修多羅 大因及清淨
福中勝福德


能忍於苦行 以苦行有善 彼福不可量
如是最勝義 離我及瞋恚 實無於苦惱
共樂有慈悲 如是苦行果 為不捨心起
修行及堅固 為忍波羅蜜


修行利眾生 如是故當識 眾生及事相
遠離亦應知 假名及陰事 如來離彼相
諸佛無彼二 以見實法故 果雖不住道
而道能為因


以諸佛實語 彼智有四種 實智及小乘
說摩訶衍法 及一切受記 以不虗說故
隨順彼實智 說不實不虗 如聞聲取證
對治如是說


時及處實有 而不得真如 無智以住法
餘者有智得 闇如愚無智 明者如有智
對法及對治 得滅法如是 於何法修行
得何等福德 復成就何業 如是說修行


名字三種法 受持聞廣說 修從他及內
得聞是修智 此為自湻熟 餘者化眾生
以事及時大 福中勝福德


非餘者境界 唯依大人說 及希聞信法
滿足無上界 受持真妙法 尊重身得福
及遠離諸障 復能速證法


成種種勢力 得大妙果報 如是等勝業
於法修行知


於內心修行 存我為菩薩 此則障於心
違於不住道


以後時授記 然燈行非上 菩提彼行等
非實有為相 彼即非相相 以不虗妄說
是法諸佛法 一切自體相


依彼法身佛 故說大身喻 身離一切障
及徧一切境 功德及大體 故即說大身
非身即是身 是故說大身


不達真法界 起度眾生意 及清淨國土
生心即是倒 眾生及菩薩 知諸法無我
非聖自智信 及聖以有智


雖不見諸法 非無了境眼 諸佛無種實
以見彼顛倒


種種顛倒識 以離於實念 不住彼實智
是故說顛倒


佛智慧根本 非顛倒功德 以是福德相
故重說譬喻


法身畢竟體 非彼相好身 以非相成就
非彼法身故 不離於法身 彼二非不佛
故重說成就 亦無二及有


如佛法亦然 所說二差別 不離於法界
說法無自相


所說說者深 非無能信者 非眾生眾生
非聖非不聖


法界不增減 淨平等自相 有無上方便
及離及漏法 是故非淨法 即是清淨法


雖言無記法 而說是彼因 是故一法寶
勝無量珍寶 數力無似勝 無似因亦然
一切世間法 不可得為喻


平等真法界 佛不度眾生 以名共彼陰
不離於法界 取我度為過 以取彼法是
取度眾生故 不取彼應知


若以色見我 以音聲求我
是人行邪道 不能見如來


非是色身相 可比諸如來 諸佛唯法身
轉輪王非佛 非相好果報 依福德成就
而得真法身 方便異相故 唯見色聞聲
是人不知佛 以真如法身 作是識境故


得勝忍不失 以得無垢果 示勝福德相
是故說譬喻 是福德無報 如是受不取
是福德應報 為化諸眾生 自然如是業
諸佛現十方


去來化身佛 如來常不動 於是法界處
非一亦非異


世界作微塵 此喻示彼義 微塵碎為末
示現煩惱盡


非聚集故集 非唯是一喻 聚集處非彼
非是差別喻 但隨於音聲 凡夫取顛倒
非無二得道 遠離於我法


見我即不見 無實虗妄見 此是微細障
見真如遠離


化身示現福 非無無盡福 諸佛說法時
不言是化身 以不如是說 是故彼說正
非有為非離 諸如來涅槃


一切有為法 如夢幻泡影
如露亦如電 應作如是觀


九種有為法 妙智正觀故 見相及於識
器身受用事 過去現在法 亦觀未來世
觀相及受用 觀於三世事 於有為法中
得無垢自在


歸命本尊佛 演說微妙空 解空第一者
常隨眾聖賢 願以大威神 祐我成斯疏
隨喜并見聞 承此開新眼


修戒於過去 及種諸善根


戒具於諸佛 亦說功德滿


應化非真佛 亦非說法者


說法不二取 無說離言相


不可取及說 自果不取故


依彼善吉者 說離二種障


尊重於二處 因習證大體


習彼能學心


彼處無少法 知菩提無上


不失功德因 及彼勝果報


二智及三昧 如是得遠離

