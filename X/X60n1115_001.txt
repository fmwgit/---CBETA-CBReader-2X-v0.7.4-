卍新纂大日本續藏經數位版, No. 1115 毗尼日用切要


願此鐘聲超法界 鐵圍幽闇悉皆聞
聞塵清淨證圓通 一切眾生成正覺


聞鐘聲 煩惱輕 智慧長 菩提生
離地獄 出火坑 願成佛 度眾生


聞鐘臥不起 護法善神瞋 現前減福慧
後世墮蛇身


若著上衣 當願眾生 獲勝善根 至法彼岸
著下裙時 當願眾生 服諸善根 具足慚愧
整衣束帶 當願眾生 撿束善根 不令散失


從朝寅旦直至暮 一切眾生自迴護
若於足下喪其形 願汝即時生淨土


佛觀一鉢水 八萬四千蟲 若不持此呪
如食眾生肉


善哉解脫服 無上福田衣 我今頂戴受
世世不捨離


善哉解脫服 無上福田衣 我今頂戴受
世世常得披


善哉解脫服 無上福田衣 奉持如來命
廣度諸眾生


臥具尼師壇 長養心苗性 展開登聖地
奉持如來命


法王無上尊 三界無倫匹 天人之導師
四生之慈父 我今暫皈依 能滅三祇業
稱揚若讚歎 億劫莫能盡


天上天下無如佛 十方世界亦無比
世間所有我盡見 一切無有如佛者


法力不思議 慈悲無障礙 七粒徧十方
普施周沙界


大鵬金翅鳥 曠野鬼神眾 羅剎鬼子母
甘露悉充滿


汝等鬼神眾 我今施汝供 此食徧十方
一切鬼神共


所謂布施者 必獲其利益 若為樂故施
後必得安樂


以此洗鉢水 如天甘露味 施與諸鬼神
悉皆獲飽滿


如來應量器 我今得敷展 願共一切眾
等三輪空寂


潄口連心淨 吻水百花香 三業恒清淨
同佛往西方


若敷牀座 當願眾生 開敷善法 見真實相
正身端坐 當願眾生 坐菩提座 心無所著


若見大河 當願眾生 得預法流 入佛智海
若見橋道 當願眾生 廣度一切 猶如橋梁


我今灌浴諸如來 淨智莊嚴功德聚
五濁眾生令離垢 同證如來淨法身


睡眠始寤 當願眾生 一切智覺 周顧十方


若舉於足 當願眾生 出生死海 具眾善法


從舍出時 當願眾生 深入佛智 永出三界


大小便時 當願眾生 棄貪瞋癡 蠲除罪法


事訖就水 當願眾生 出世法中 速疾而往


洗滌形穢 當願眾生 清淨調柔 畢竟無垢


以水盥掌 當願眾生 得清淨手 受持佛法


以水洗面 當願眾生 得淨法門 永無垢染


若得見佛 當願眾生 得無礙眼 見一切佛


手執淨瓶 當願眾生 內外無垢 悉令光潔


若見空鉢 當願眾生 究竟清淨 空無煩惱


若見滿鉢 當願眾生 具足盛滿 一切善法


執持應器 當願眾生 成就法器 受天人供


飯食已訖 當願眾生 所作皆辦 具諸佛法


財法二施 等無差別 檀波羅蜜 具足圓滿


手執楊枝 當願眾生 皆得妙法 究竟清淨


嚼楊枝時 當願眾生 其心調淨 噬諸煩惱


執持錫杖 當願眾生 設大施會 示如實道


以時寢息 當願眾生 身得安隱 心無動亂


若見流水 當願眾生 得善意欲 洗除惑垢


讚佛相好 當願眾生 成就佛身 證無相法


右繞於塔 當願眾生 所行無逆 成一切智


見疾病人 當願眾生 知身空寂 離乖諍法


剃除鬚髮 當願眾生 遠離煩惱 究竟寂滅


洗浴身體 當願眾生 身心無垢 內外光潔


若洗足時 當願眾生 具神足力 所行無礙

