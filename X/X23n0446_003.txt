卍新纂大日本續藏經數位版, No. 446 七俱胝佛母所說準提陀羅尼經會釋


歸命十方佛 大聖準提尊 一切賢聖眾
悉知悉見我 今身若前身 所造諸惡業
我今盡發露 眾罪皆懺悔


十方一切佛 現在成道者 我請轉法輪
安樂諸眾生 十方一切佛 若欲般涅槃
我今頭面禮 勸請久住世


三世諸如來 菩薩聲聞眾 修習三乘人
乃至凡夫類 所有諸福善 施戒禪定慧
忍辱并精進 我今皆隨喜


願諸眾生等 悉發菩提心 永斷諸煩惱
當證一切智 復願我今修 準提秘密行
所求諸悉地 隨心速成就


以我所修福 及與真言行 回向諸有情
共成無上道 復以今所修 禮拜及懺悔
勸請并隨喜 發願回向善 悉施與眾生
永離三途苦 同趣大菩提 法界真如海


準提功德聚 寂靜心常誦 一切諸大難
無能侵是人 天上及人間 受福如佛等
遇此如意珠 定獲無等等


由誦此唵字 加持威力故 縱觀想不成
於諸佛海會 諸供養雲海 真實具成就
由諸佛誠諦 法爾所成故 由適誦啞字
摧滅諸罪障 獲諸悅意樂 等同一切佛
超勝眾魔羅 不能為障礙 應受諸世間
廣大諸供養 由吽字加持 虎狼諸毒蟲
惡心人非人 盡無能陵屈 如來初成道
於菩提樹下 以此印密言 摧壞天魔眾


珠表菩提之勝果 於中間絕為斷漏
繩線貫串表觀音 母珠以表無量壽
慎莫驀過越法罪 皆由念珠積功德
硨磲念珠一倍福 木槵念珠兩倍福
以鐵為珠三倍福 熟銅作珠四倍福
水精真珠及諸寶 此等念珠百倍福
千倍功德帝釋子 金剛子珠俱胝福
蓮子念珠千俱胝 菩提子珠無數福
佛部念珠菩提子 金剛部法金剛子
寶部念誦以諸寶 蓮華部珠用蓮子
羯磨部中為念珠 眾珠間雜應貫串
念珠分別有四種 上品最勝及中下
一千八十以為上 一百八珠為最勝
五十四珠以為中 二十七珠為下類
二手持珠當心上 靜慮離念心專注
本尊瑜伽心一境 皆得成就事理法
設安頂髻及掛身 或安頸上及安臂
所說言論成念誦 以此念誦淨三業
由安頂髻淨無間 由帶頸上淨四重
手持臂上除眾罪 能令行者速清淨
若修真言陀羅尼 念諸如來菩薩名
當獲無量勝功德 所求勝願皆成就

