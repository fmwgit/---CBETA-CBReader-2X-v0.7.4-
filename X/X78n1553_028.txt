卍新纂大日本續藏經數位版, No. 1553 天聖廣燈錄


看經不識經 徒勞損眼睛 欲得不損眼
分明識取經


堂堂色裏無空相 皎皎空中絕色形
直下色空無一二 色號元來不我名


浪宕閑吟下翠微 更無一法可思惟
有人問我出山意 蔾杖頭挑破衲衣


事事無能一不前 喜歸天竺過殘年
飢餐困睡無餘事 休說壺中別有天


生也孰來 死也孰去 生死去來 是尋常事
多幻之方 電光相似 諸方亦然 我亦如是
本無言說 余今強舉 請便茶毗 更莫停止


道本絕言 奇哉淵曠 橐籥天地 包含萬家
生乎人倫 其用彌廣 休曰無根 勿稱有狀
水底之月 山谷之響 夫曰真虗 皆為妄想


諸法各住位 是名真實義 真實義者何
無我無我所 我所法既無 有無皆遠離
由斯絕見聞 眼界耳界異 色象及音聲
沙界元周備 物我甚分明 師子真遊戲


祖堂曾立雪 飛錫更無求 一句分明了
諸方自在遊 洞庭看遠水 廬岳過殘秋
人問忘機事 唯言到九州


肥壯白牛攀角上 水村騎過曉煙微
滿原青草從閑放 謌向春風和者稀


世上如麻事不牽 逍遙秖在水中天
金鱗得了忘垂釣 一葉輕舟看月眠

