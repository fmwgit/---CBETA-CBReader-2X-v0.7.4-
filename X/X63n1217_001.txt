卍新纂大日本續藏經數位版, No. 1217 菩提達磨大師略辨大乘入道四行觀


楞伽山頂坐寶日 中有金人披縷褐
形同大地體如空 心如瑠璃色如雪
匪磨匪瑩恒淨明 披雲卷霧心且徹
芬陀利花用嚴身 隨緣髑物常次悅
不有不無非去來 多聞辨才無法說
實哉空哉離生有 大之小之眾緣絕
剎那而登妙覺心 躍鱗慧海起先哲
理應法水永長流 何期暫涌還蹔渴
驪龍珠內落心燈 白毫慧刃當鋒缼
生途忽鳥慧眼閉 禪河駐流法梁折
無去無來無是非 彼此形體心碎裂
住烏去烏皆歸寂 寂內何曾存哽咽
用之執手以傳燈 生死去來如電掣
有能至誠心不疑 劫火燃燈斯不滅
一真之法盡可有 未悟迷途茲是竭

