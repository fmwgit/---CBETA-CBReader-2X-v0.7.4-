卍新纂大日本續藏經數位版, No. 461 金剛經註


無上甚深微妙法 百千萬劫難遭遇
我今見聞得受持 願解如來真實義


摩訶大法王 無短亦無長 本來無皂白
隨處現青黃 華發看朝艶 林凋逐晚霜
疾雷何太急 迅電亦非光 九聖猶難測
龍天豈度量 古今人不識 權立號金剛


如 靜夜長天一月孤
是 水不離波波是水
鏡水塵風不到時 應現無瑕照天地
看看


我 認得分明成兩箇
不動纖毫合本然 知音自有松風和


猿啼嶺上唳林間 斷雲風捲水激長湍
最愛晚秋霜午夜 一聲新鴈覺天寒


一 破二成三從此出
乾坤混沌未分前 以是一生參學畢


時 清風明月鎮相隨
桃紅李白薔薇紫 問著東君自不知


小名悉達長號釋迦 度人無數攝伏群邪
若言佗是佛 自己却成魔
祗把一枚無孔笛 為君吹起大平歌


獨坐一爐香 金文誦兩行
可憐車馬客 門外任佗忙


巍巍堂堂 萬法中王 三十二相
百千種光 聖凡瞻仰 外道歸降
莫謂慈容難得見 不離祗園大道場


飯食訖兮洗足已 敷座坐來誰共委
向下文長知不知 看看平地波濤起


隔墻見角便知是牛 隔山見煙便知是火
獨坐巍巍天上天下 南北東西鑽龜打瓦
咄


你喜我不喜 君悲我不悲
鴈思飛寒北 燕憶舊巢歸
秋月春華無限意 箇中只許自家知


七手八脚神頭鬼面 棒打不開刀割不斷
閻浮踔躑幾千迴 頭頭不離空王殿


堂堂大道赫赫分明 人人本具箇箇圓成
祗因差一念 現出萬般形


蜀川十樣錦 添華色轉鮮
欲知端的意 北斗向南看
虗空不礙絲頭念 所以彰名大覺仙


虗空境界豈思量 大道情幽理事長
但得五湖風月在 春來依舊百華香


身在海中休覓水 日行山嶺莫尋山
鸚吟燕語皆相似 莫問前三與後三


有相有求俱是妄 無形無見墮偏枯
堂堂密密何曾問 一道寒光爍大虗


三佛威儀總不真 眼中瞳子面前人
若能信得家中寶 啼鳥山華一樣春


法相非法相 開拳復成掌
浮雲散碧空 萬里天一樣


得樹攀枝未足奇 懸崖撒手丈夫兒
水寒夜冷魚難覔 留得空船載月歸


終日忙忙那事無妨 不求解脫不樂天堂
但能一念歸無念 高步毗盧頂上行


雲起南山雨北山 驢名馬字幾多般
請看浩渺無性情水 幾處隨方幾處圓


正人說邪法 邪法悉歸正
邪人說正法 正法悉皆邪
江北成枳江南橘 春來都放一般華


寶滿三千及大千 福緣不可離人天
若知福德元無性 買得風光不用錢


佛祖垂慈實者權 言言不離此經宣
此經出處還相委 便向雲中駕鐵船
切忌錯會


佛法非法能縱能奪 有放有收有生有殺
眉間常放白毫光 癡人猶待問菩薩


三位聲聞已出塵 往來求靜有疎親
明明四果元無果 幻化空身即法身


喚馬何曾馬 呼牛未必牛
兩頭都放下 中道一時休
六門迸出遼天鶻 獨步乾坤總不收


蚌腹隱明珠 石中藏碧玉
有麝自然香 何用臨風立
活計看來恰似無 應用頭頭皆具足


一佛二佛千萬佛 各各眼橫兼鼻直
昔年親種善根來 今日依前得渠力
須菩提須菩提
着衣喫飯尋常事 何須特地却生疑


凭麼也不得 不恁麼也不得
廓落太虗空 鳥飛無影迹
咄
撥轉機輪却倒迴 南北東西任往來

