卍新纂大日本續藏經數位版, No. 659 涅槃經會疏


不害眾生命 堅持諸禁戒 受佛微妙教
則生不動國 不奪他人財 常施惠一切
造招提僧坊 則生不動國 不犯他婦女
自妻不非時 施持戒臥具 則生不動國
不為自他故 求利及恐怖 慎口不妄語
則生不動國 莫壞善知識 遠離惡眷屬
口常和合語 則生不動國 如諸菩薩等
常離於惡口 所說人樂聞 則生不動國
乃至於戲笑 不說非時語 謹慎常時語
則生不動國 見他得利養 常生歡喜心
不起嫉妒結 則生不動國 不惱於眾生
常生於慈心 不生方便惡 則生不動國
邪見言為施 父母及去來 不起如是見
則生不動國


曠路作好井 種植果樹林 常施乞者食
則生不動國 若於佛法僧 供養一香燈
乃至獻一華 則生不動國 若為恐怖故
利養及福德 書是經一偈 則生不動國
若為希利福 能於一日中 讀誦是經典
則生不動國 若為無上道 一日一夜中
受持八戒齋 則生不動國 不與犯重禁
同共一處住 訶謗方等者 則生不動國
若能施病者 乃至於一果 歡喜而瞻視
則生不動國 不犯僧鬘物 善守佛財供
塗掃佛僧地 則生不動國 造像及佛塔
猶如大拇指 常生歡喜心 則生不動國
若為是經典 自身及財寶 施於說法者
則生不動國 若能聽書寫 受持及讀誦
諸佛祕密藏 則生不動國

