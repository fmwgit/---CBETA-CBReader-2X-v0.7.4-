卍新纂大日本續藏經數位版, No. 744 四分律名義標釋


所為布施者 必獲其利義 若為樂故施
後必得安樂


一切眾生類 有命皆歸死 隨彼善惡行
自受其果報 行惡入地獄 為善者生天
若能修行道 漏盡得泥洹


童子歸依佛 如來毗婆尸 尸棄毗葉婆
拘樓拘那含 迦葉及釋迦 七世大聖尊
譬如人父母 慈念於其子 舉世之樂具
皆悉欲令得 令子受諸福 復倍勝於彼
室家諸眷屬 受樂亦無極


屋舍覆陰施 所欲隨意得 吉祥賢聖眾
處中而受用 世有黠慧人 乃知於此處
請持戒梵行 修福設飲食 僧口呪願故
宅神常歡喜 善心生守護 長夜於中住
若入聚落中 及以曠野處 若晝若於夜
天神常隨護


諸方皆安隱 諸天吉祥應 聞已心歡喜
所欲皆悉得 兩足者安隱 四足者亦安
去時得安隱 來時亦安隱 夜安晝亦安
諸天常護助 諸伴皆賢善 一切悉安隱
康健賢善好 手足皆無病 舉體諸身分
無有疾苦處 若有所欲者 去得心所願


女人持信戒 夫主亦復然 由有信心故
能行修布施 二人俱持戒 修習正見行
歡樂共作福 諸天常隨喜 此業之果報
如行復齋糧


持鉢家家乞 值瞋或遇喜 將適護其意
出家布施難


賢者好布施 天神自扶將 施一得萬倍
安樂壽命長 今日施善人 其福不可量
皆當得佛道 度脫諸十方


夫為作福者 常當離苦患 造福受其報
今世亦後世 如來由福力 降伏魔官屬
今已逮佛力 是故福力尊


棄名利歡樂 遠離於親眷 持禁中下品
生彼四王天 父母親族等 種種作供養
遠諍奉威儀 獲生忉利天 慈喜無傷殺
和顏離愛憎 純善守尸羅 得生夜摩界
多聞持法教 修慧求解脫 積德具威儀
獲生於覩史 若人自出家 布施堅持戒
令彼大安樂 得生變化天 上根有情類
持戒亦最上 功德超於前 生他化自在
持戒生天上 禪定亦如是 智慧若熏修
牽引復生慧 善惡業果報 我說無虗謬
由善得安樂 作惡獲苦惱 老病死輪轉
果報自如是 審觀此三種 勿愛須棄捨
求福遠離罪 了絕於色聲 通達真實義
必至大解脫


波羅蜜滿足 淨性覺智慧 勝心得成就
故號名為佛 無染性清淨 永離於世間
不觀世五陰 常住名為法 身心常無為
永離四種食 為世良福田 故稱比丘僧


第一承事佛 最尊無有上 次復承事法
無欲無所著 敬奉賢聖僧 最是良福田
彼人第一智 受福最在前 若在天人中
處眾為正導 亦得最妙座 自然食甘露
身著七寶衣 為人之所敬 戒具最完全
諸根不缺漏 亦獲智慧海 漸至涅槃界
有此三寶者 趣道亦不難


以今所修福 普霑於鬼趣 食已免極苦
捨身生樂處 菩薩之福報 無盡若虗空
施獲如是果 增長無休息

