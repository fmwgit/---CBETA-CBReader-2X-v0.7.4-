卍新纂大日本續藏經數位版, No. 1644 觀音慈林集


海上有山多聖賢 眾寶所成極清淨
花果樹林皆徧滿 泉流池沼悉具足
勇猛丈夫觀自在 為利眾生住此山
汝應往問諸功德 彼當示汝大方便


願救我苦厄 大悲覆一切 普放淨光明
滅除癡暗冥 為免毒害苦 煩惱及眾病
必來至我所 施我大安樂 我今稽首禮
聞名救厄者 我今自歸依 世間慈悲父
惟願必定來 免我三毒苦 施我今世樂
及與大涅槃


大悲大名稱 吉祥安樂人 恒說吉祥句
救濟極苦者 眾生若聞名 離苦得解脫
亦遊戲地獄 大悲代受苦 或處畜生中
化作畜生形 教以大智慧 令發無上心
或處阿修羅 輭言調伏心 令除憍慢習
疾至無為岸 現身作餓鬼 手出香色乳
饑渴逼切者 施令得飽滿 大慈大悲心
遊戲於五道 恒以善集慧 無上勝方便
普教一切眾 令離生死苦 常得安樂處
到大涅槃岸

