卍新纂大日本續藏經數位版, No. 1497 法界聖凡水陸勝會修齋儀軌


法性湛然周法界 甚深無量絕言詮
自從一念失元明 八萬塵勞俱作蔽
此日修齋興普度 肅清意地謹威儀
仰憑密語為加持 將俾自他還本淨


十八神王承佛勅 常於徧界護伽藍
維茲清淨法王宮 必有明神來宿衛
此日虔興平等供 法音交唱眾無譁
仰憑密語為加持 慰悅神心增勝力


維此住居勤守土 護安人物顯諸神
威靈自用既無私 訶禁不祥應有法
此日虔興平等供 聖凡俱會異常居
仰憑密語為加持 將使神心無畏恐


此岸栴檀非別物 元從清淨自心生
若人能以一塵燒 眾氣自然皆具足
此日虔興平等供 欲令法界普熏聞
仰憑密語為加持 將使施心咸徧達


恭白十方三寶眾 明王穢迹眾威神
梵王帝釋四天王 八部天龍咸護念
此日將修平等供 要令此地異常居
須憑神力為加持 清淨光明同佛剎

