卍新纂大日本續藏經數位版, No. 1443 宗寶道獨禪師語錄


毗嵐風吹壞劫初 崑岡火炎扇洪罏
有大比丘建法旟 一單坐斷嶺海隅
心月普照身雲舒 如摩竭龍雨焦枯
分身蜿蜒鱗俱 矯首蟠尾南北殊
大雲如空覆匡廬 智電擊爍醫巫閭
中央不動常安居 頷下自護摩尼珠
黃皮裹骨山澤癯 緇素旃貉魚貫趨
日月耳環徒縈紆 刀輪劍葉嗟騶虞
樹下三諍今迴車 林變白只須
蕭然一榻結雙趺 揮手長揖腥穢區
法幢傾摧法將徂 葛藤博飯皆沽屠
鳥空鼠即胡為乎 即心即佛心印孤
宿將嚴警持兵符 佛祖齊證誰敢誣
魔外竄匿同即且 丹青樓閣煥毗盧
法座圍繞青蓮敷 孤峯獨宿我自如
隨身兩膝無剩餘 龍象蹴踏看二駒
瓣香迥向恩不辜 我作斯銘三歎吁
博山家風斯世無 塗青鉛墨老筆疎
逝挽頺波作世模 剎竿倒却須人扶
後五百年期不渝

