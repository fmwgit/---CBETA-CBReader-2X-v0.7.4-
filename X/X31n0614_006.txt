卍新纂大日本續藏經數位版, No. 614 法華經大窾


眼未開時識未乾 普天都是夢邯鄲
眉頭略展機關透 却笑嫦娥住廣寒


眼裡泥沙耳裡塵 東呼西應最分明
猩猩要得重相見 十字街頭喚一聲


鑄就金身十丈高 心中穩實脚堅牢
烈風驟雨難吹灑 刀杖何能損一毛


可憐日用自勞勞 神力何曾減一毫
腰胯虱行肩背癢 便知將手去摩搔


現成公案大家擔 何必叮嚀至再三
說到盡情還有說 定須親手摘紅柑


膏肓有病最難調 烈火光中立地銷
渣滓皮毛皆煅盡 當胸一點不曾燒

