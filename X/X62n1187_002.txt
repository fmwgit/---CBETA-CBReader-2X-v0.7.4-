卍新纂大日本續藏經數位版, No. 1187 淨土隨學


稽首娑婆說法主 稱讚淨土十方佛
極樂世界大導師 淨土圓頓修多羅
觀音勢至大海眾 闡揚蓮社諸聖祖
我發誠心集此書 唯願證明垂加護
復然臂香六八炷 供養彌陀慈悲父
願我承此殊勝因 早促陽壽生淨土
願此徑路廣流通 見者聞者生欣慕
早念彌陀早往生 早入娑婆早化度


我得舌病難除滅 定是累生多妄說
發心書寫彌陀經 為表至誠刺舌血
以此勅血之善因 懺除舌根諸惡業
願我臨欲命終時 下品蓮華定得入
唯願蓮華速速開 早得如來廣長舌
誓入娑婆惡世中 將此妙經細解說
隨聲出現妙莊嚴 普令見聞生歡悅
人人皆念阿彌陀 箇箇同生極樂國
仰願彼佛及本師 并此經中六方佛
大慈大悲同證明 我願如是無休歇


我今刺身血 敬寫六八願 願我命終時
得見彌陀面 又復然臂香 炷數四十八
供養阿彌陀 願速生彼剎


我今刺身血 敬寫九品經 願我早離苦
早得下品生 又然香九炷 供養華池佛
願求命終時 蓮現如初日


本來無可比 因他現其己 他己自消融
無憂亦無喜


本有一圓覺 動轉及施為 明明全體是
何必更問誰


了了無踪跡 時時在目前 本來離言說
故佛亦無傳


吾聞淨土教 頗似有宿因 所食諸雜毒
吐成六字經


我受牙痛為何因 諒必前生謗三尊
謗法謗僧過已重 再加謗佛罪難陳
若不懺悔并發願 必墮地獄痛尤深
故然臂香六八炷 供養彌陀大慈尊
願我速離牙痛苦 願我促壽早往生
願我早見彌陀面 以真實語利羣生
讚佛讚僧心不已 更讚淨土妙法門
普令眾生皆度脫 我願方始得稱心
仰願十方三世佛 一切菩薩賢聖僧
大慈大悲同證明 同垂救護令往生


六八大願王 九品妙慈力 令我速歸去
早來度一切 我壽若未盡 願令病消滅
誓發精進心 持名不休歇


法門如此勝妙 我罪如此深重 為人如此心急
慧辯如此愚鈍 信願如此極力 持名如此散動
如此難得相應 真實可悲可痛


掩關本避人情亂 定課原防世事纏
六字洪名應努力 三時淡飯可隨緣
識性不嫌羮味苦 知心何用語言甜
順境亂心多罣礙 逆緣助道少牽連
法愛不輕功不熟 人情難淡道難全
名聲愈廣情愈重 利養越多愛越堅
勸人恐惹人情縛 說法防招法愛牽
癩客醫瘡真可笑 破舟救溺實堪憐

