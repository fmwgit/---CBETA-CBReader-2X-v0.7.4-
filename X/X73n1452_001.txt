卍新纂大日本續藏經數位版, No. 1452 紫柏尊者全集


四大是假亦是真 心境不二亦不一
兼二為一一亦亡 即假悟真真乃徧
髮毛爪齒及涕唾 暖氣動轉諸浮根
我說即是金剛王 幻化空身皆實相
地水火風和合聚 明闇色空相待搖
識心吸攬鏡上痕 若虧其一必無兩
十方三際本虗玄 無相無名無有邊
一切時處入一塵 半偈重重羅帝網
紫栢得此三昧門 從大涅槃示生死
來以口光說半偈 風林墻壁皆雷音
缻瀉雲興文字禪 一一眾生毛孔吼
去以身光說半偈 常與無常俱戲論
了知假合即堅固 皮囊劫火恒宴然
於去來中逆順行 夢入他心令覺夢
悲智交參禪教律 發揮半偈無有餘
巍巍雙徑窣堵波 師坐其中熾然說
佛偈即師師即偈 徧在眾生心想中
我從遺編獲髻珠 不歷百城持供養
傳師半偈即傳衣 一切如來同鼻孔


這個阿師 心直口快 走徧天下 圜中自在

