卍新纂大日本續藏經數位版, No. 694 梵網經合註


我今盧舍那 方坐蓮華臺 周匝千華上
復現千釋迦 一華百億國 一國一釋迦
各坐菩提樹 一時成佛道 如是千百億
盧舍那本身 千百億釋迦 各接微塵眾
俱來至我所 聽我誦佛戒 甘露門即開


是時千百億 還至本道場 各坐菩提樹
誦我本師戒 十重四十八 戒如明日月
亦如瓔珞珠 微塵菩薩眾 由是成正覺
是盧舍那誦 我亦如是誦 汝新學菩薩
頂戴受持戒 受持是戒已 轉授諸眾生


諦聽我正誦 佛法中戒藏 波羅提木叉
大眾心諦信 汝是當成佛 我是已成佛
常作如是信 戒品已具足 一切有心者
皆應攝佛戒 眾生受佛戒 即入諸佛位
位同大覺已 真是諸佛子 大眾皆恭敬
至心聽我誦

