卍新纂大日本續藏經數位版, No. 1433 晦臺元鏡禪師語錄


拈花微笑 法眼斯傳 此一人兮 東西稟焉
少林得髓 曹溪止衣 五宗角立 殊途同歸
三枝不競 二株久昌 一濟一洞 起伏非甞
好山突出 洞水逆流 寶鏡披光 渠我全收
師纔墮坑 便能作怪 奪父牢關 劫兄嶮寨
一枝高唱 雙蛾幾長 傷心江上 恰遇同鄉
火裏浪生 藥中毒發 斷佛祖命 全施殺活
石屏巖巖 不可攀仰 鳥沒雲飛 高踞其上
六六之奇 三三之曲 誰不失魂 來此相續
一聲長嘯 撒手便行 千古兒孫 聞之震驚
武夷僊長 晦菴儒宗 師標禪祖 三教凌風
鼎定其巔 出世獨尚 我作斯銘 當仁不讓

