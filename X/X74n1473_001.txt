卍新纂大日本續藏經數位版, No. 1473 華嚴普賢行願修證儀


智慧光明如淨日 眾行具足猶滿月
功德常盈譬巨海 無垢無礙同虗空
十方所有諸國土 一剎那中悉嚴淨
以妙音聲轉法輪 普徧世間無與等
普賢身相如虗空 依真而住非國土
隨諸眾生心所欲 示現普身等一切
普發無邊功德願 悉與一切眾生樂
盡未來際依行願 常勤修習度眾生


十方所有世間燈 最初成就菩提者
我今一切皆勸請 轉於無上妙法輪
諸佛若欲示涅槃 我悉至誠而勸請
惟願久住剎塵劫 利樂一切諸眾生


十方一切諸眾生 二乘有學及無學
一切如來與菩薩 所有功德皆隨喜


所有禮讚供養福 請佛住世轉法輪
隨喜懺悔諸善根 迴向眾生及佛道


身口意業恒清淨 諸行剎土亦復然
如是智慧號普賢 願我與彼皆同等

