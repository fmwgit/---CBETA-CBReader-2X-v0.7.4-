卍新纂大日本續藏經數位版, No. 962 不可剎那無此君


空蕩仮立中絕對 此乃天然體上名
俱破俱立俱法界 此乃天然名下體
體不二故體常融 名非濫故名常定
空彰蕩德三俱破 三千三諦是相如
假彰建德三俱立 三千三諦如是相
中彰妙德俱法界 三千三諦相如是
界蹄十如三世界 事理因果依正盡
三周正體不出此 只在平常一念中
終窮究畢光極談 甚深境界不思議
以此為境曰妙境 三千三諦非他物
以此為觀曰妙觀 三千三諦皆本無
境即觀故能所忘 是故初乘不名觀
境觀難思何所用 只要剎那虗妄融
妄心融處真亦亡 一牧了事隨緣漢
善惡都不思量著 任運惡滅而成善
無用心處願行增 一超直入如來地
揑不成團劈不開 看來看去只成獃
若能親到獃田地 三觀元來是禍胎


有暑猶當避 無憂可得忘 竹疎身共瘦
湖近意先涼 靜勝寧須奕 幽朗不待觴
還同殘夢樂 炙背負朝陽


曉荷承墜露 晚岫障斜陽 樹下地常蔭
水邊風景凉 蟬移驚鵲近 鷺超得魚忙
獨坐觀群動 閑消夏日長


照影怜寒水 關情奈夕陽 雪慳天欠冷
年近曰添長 好句誰相寄 浮生各自忙
有身聊頓放 無事可思量


水趁潮頭行 山隨柁尾行 大江中夜滿
雙櫓半空鳴 雁冷來無幾 鷗清睡不成
平生師友地 此夕最關情


冷蘃通幽信 孤山欠幾遭 杯因寒更滿
句到淡方高 雪滴晴檐雨 松翻夜壑濤
布衾雖仍鐵 猶念早趨朝


一徑松杉迴 成陰見日稀 山晴僧盡出
風暖燕交飛 結子華拋樹 欄人犬護扉
閑看山月上 清坐更添衣


小亭終日對幽叢 兀坐無言似定中
蒼鮮靜連湘竹紫 綠陰深映蜀葵紅
猫來戲捉穿華蝶 下偷銜卷葉蟲
斜照尚多高柳少 明年更欲種梧桐

