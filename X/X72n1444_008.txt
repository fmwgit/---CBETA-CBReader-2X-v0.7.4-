卍新纂大日本續藏經數位版, No. 1444 湛然圓澄禪師語錄


明星在宮 山中大雄 有口無舌 三際真空
嵩巖雪月 震塞儵忽 惟茲宗乘 香雲地窣
大哉慈舟 廣運海秋 龍摶金鳥 截泥牛
湛然清天 旃檀布烟 絕學無學 馭航即安
波風浩浩 注溢匪造 深壑委冥 毒鼓震焯
惟月之明 枯木華芳 亦如鍊師 金成火忘
弘願所現 大覺如起 肉身利行 慈雲若水
若水在天 是為澤美 和風帝前 永師峙年


森羅萬象 一法所印 孰佩其符 以揚正令
大末緣火 蟭螟巢空 往寧有至 來亦無從
曹源一滴 巨浪滔天 即心即佛 語直而圓
窮其變相 千七百則 如開武庫 滿貯矛戟
試拈寸刃 便可殺人 束而不御 徒手逡巡
堂堂澄師 隆頂秀目 周雲四垂 詎階尺木
曹溪耶溪 異流同源 寄跡洞下 非有專門
難陀龍 無耳而聽 師之圓通 於是乎證
玉笥嶪嶪 花宮四敷 逶夷南岡 吉祥所儲
慧日既匿 靈炬俄隕 庸庸攸灼 緒弗其燼
後千萬年 不替引之

