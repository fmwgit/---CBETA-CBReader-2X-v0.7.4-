卍新纂大日本續藏經數位版, No. 1421 愚菴智及禪師語錄


華梵諸祖 所了惟心 函乾蓋坤 開陽闔陰
萬彚芸芸 靡不苞括 肯捐全軀 而局一髮
奕葉相仍 軌轍弗殊 融通小大 無礙無拘
猗歟禪師 神觀孤聳 文采漸彰 雲流山涌
一旦易慮 面壁自治 攝念入定 如斬棼絲
秋葉之零 飄墮庭 仰視青天 一碧萬里
我性之覺 證諸碩師 機鋒交觸 劍戟差差
出世海濵 人天拱手 發祥含徵 白石夜走
全提正印 法鼓頻撾 以眼聞者 斷除空華
由其見凝 轉識為智 珠璣落紙 亦第一義
方嶽大臣 遣使候迎 陟于南屏 惟德之馨
名山列五 首曰雙徑 匪私于師 東南龜鏡
輕儇小夫 憯不自懲 皦皦白璧 何憂蒼蠅
風騰波掀 萬辭嗟惜 是非既昭 重涖舊席
昔師之去 泉流哭聲 師今之旋 卉木含榮
世緣已終 微笑而滅 設利如珠 綴于紺骨
末學競奔 曲藝宏施 胡不反觀 本實在斯
遺光所被 千載猶淺 瞻之仰之 誰敢不勉

