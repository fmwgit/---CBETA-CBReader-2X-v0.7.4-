卍新纂大日本續藏經數位版, No. 1170 雲棲淨土彙語


師之目兮 平等一光 師之臂兮 普導羣盲
師之舌兮 華開四色 師之身兮 月印千江


孝順父母 忠報君王 裝塑佛像 印造經典
齋供僧伽 敬事師長 營修寺宇 流通善法
禁絕宰殺 買放生命 飯食飢民 衣濟寒凍
開掘義井 修理橋梁 平砌街道 普施茶湯
看療病人 給散藥餌 伸雪冤枉 出滅刑罪
安養衰老 撫育孤孩 埋藏屍骨 給與棺木
饒免債負 義讓財產 還他遺失 救濟患苦
祈禱災難 薦亡魂 勸和爭訟 生全人命


作福不念佛 福盡還沉淪 念佛不作福
八道多苦辛 無福不念佛 地獄鬼畜羣
念佛兼作福 後證兩足尊


病從身生 身從業生 不造諸業 禍消福增
娑婆念佛 極樂標名 一心不亂 上品位登


有生必有死 長短安足論 今得圓僧相
平生願已滿 常生大歡喜 切勿懷憂惱
萬緣俱放下 但一心念佛 往生極樂國
上品蓮華生 見佛悟無生 還來度一切


兩情始相歡 結義重金石 一朝變故生
背棄已如擲 嗟哉禽獸心 鬼神瞰其側
不見漢曾孫 故劍殷勤覔 母以新情牽
頓令舊情失 新舊總歸空 大夢何時極
願言盡此身 同生極樂國


壯士有烈心 不忘報一飯 況復知道者
忍作瞞心漢 顛危賴扶持 過眼不相看
試於靜夜思 寧不愧流汗 平生是男兒
方寸常自勘 畢竟了此恩 同登極樂岸


古稱君子交 汪汪澹如水 非彼情獨疎
見道者如此 明皇得太真 漆膠誰能比
傷心馬嵬驛 一別千年矣 恩愛竟何存
空華眼前美 痛哉無始來 四海別離淚
大苦永棄捐 同歸極樂會


袁盎殺晁錯 遂成千古冤 脫令無盎計
錯豈終長年 大命非人為 冥冥使之然
四大自生死 於我何與焉 聖哉黃面叟
談笑錐刀前 冤親本平等 同遊極樂天


萬樹喧啼鳴 好鳥絕音響 毒所殘害
慘酷甚羅網 身在袈裟下 能無慈悲想
嗟此濁惡林 我願生安養


肉身本傳舍 迷人自難曉 障緣苦縈牽
煩惱何時了 知君起大慧 心似木已槁
跳出醉夢關 西方孰云杳 借問何能然
燈花發枯草


我適生年八十一 君逢初度齊八十
我生正月二十二 君生先我纔一日
筵前羅綺粲如花 門外賓朋密如織
世間祝壽比岡陵 我祝惟期安樂國
國中教主阿彌陀 超出人天壽無極
願君憶念似慈親 老去光陰莫虗擲


訪舊論懷實可傷 經年獨臥涅槃堂
門無過客牕無紙 爐有寒席有霜
病後始知身是苦 徤時多半為人忙
老僧自有安閒法 八苦交煎總不妨


幻質寧知有敗傷 舉頭驚倒涅槃堂
一生盡也殘更夢 萬慮來皎日霜
過去業多心主亂 前趨路險脚跟忙
而今欲問安閒法 臨渴開池事已妨


徒入空門最可傷 涅槃今是試僧堂
炎燒五內魚遊釜 痛切諸根草被霜
獨抱癡禪成底事 旁修外術枉千忙
人人道有安閒法 爭奈臨行一句妨


脫體無依絕毀傷 沉疴終日自堂堂
心燈破暗明如月 慧劍降魔凜似霜
藥病兩非何足辯 死生雙幻不須忙
從誰更覔安閒法 纔說安閒便有妨


人世真嗟事倒顛 彭碭徒自各論年
繁華冷淡燈前戲 會合分離夢裏緣
紫燕情多悲舊壘 青蚨恩重託飛錢
知君已釋琵琶恨 錦字新題七寶蓮


蓮池非是愛栽蓮 蓮是華中大覺仙
華發蓮生因帶果 蓮成華落實摧權
展開千葉全機現 攝人孤房眾德圓
醒盡長安紅紫夢 蓮池非是愛栽蓮


蓮池非是愛栽蓮 蓮是華中混俗仙
內叶魚龍成淨侶 外連萍藻結良緣
畵船簫鼓涼風夜 青笠絲綸細雨天
身在汙泥渾不染 蓮池非是愛栽蓮


蓮池非是愛栽蓮 蓮是華中忍辱仙
幸自深根埋濁土 從他名卉占高原
顏開赫日烘偏艶 實墜秋霜凜倍堅
一點翠心舍造化 蓮池非是愛栽蓮


蓮池非是愛栽蓮 蓮是華中解脫仙
潔體逈離紅粉鬢 清香不戀綺羅筵
密通千孔除諸礙 秀出孤標絕眾纏
碧水青天長自在 蓮池非自愛栽蓮


六字真經攝義多 總持一似唱也娑
自從驀直西方去 閒殺臺山指路婆


放生贖命事雖庸 無限陰功在此中
一歲積成千種福 十年培養萬重功
已赴網羅遭困阨 將投湯火近驚忡
臨形遇赦恩無極 彼壽隆兮爾壽隆


持戒念佛 乞食支命 如是做去 法話已竟

