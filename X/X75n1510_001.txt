卍新纂大日本續藏經數位版, No. 1510 釋迦如來行蹟頌


娑婆世界內 三千大千國 每於一一國
各有一須彌


旁有七山遶 皆是七寶成 中各香水海
眾華滿其中


次有鹹水海 娑竭龍為主 中有四大洲
四輪王所治


外有鐵山遶 下列諸地獄 日月與星宿
迴轉迷盧半


四王處山腹 忉利居其頂 夜摩兜率陀
化樂及他化 此四天住空 壽福轉倍前
如是六箇天 俱名為欲界


四禪十八天 已離欲麤散 猶未出色籠
故名為色界


上有四空處 定樂勝四禪 離色祇四陰
故名無色界


總名為三界 別則二十五 是為一國量
一釋迦所化


若是數至千 名一小千界 小千至一千
名一中千界 中千至一千 名曰大千界
如是三千國 各有鐵圍遶


此諸國土等 棊布地輪上 下有金水風
三輪次第擎


世界將成時 梵王最初建 輔眾欲四空
情器次第成 下界風輪起 量等大千界
仰布及傍布 猶如槃椽形 光音天布雲
遍覆風輪上 霔大車軸雨 水深難可底
風擊上成金 餘下為水輪 空中復降雨
水滿金輪上 風吹成大地 須彌及眾山
四洲與河海 依舊皆成建 二禪福盡者
下生勝金洲 身巨壽無量 飛行光遠照
所食地味餅 林藤與粳米 此諸勝味等
貪食輙隨沒 次有香稻生 人亦爭取食
光滅又通亡 分生男女根 以其宿習故
相交行不淨 從此子孫繁 人民因富盛
漸邪行不善 死充三惡道 畏惡修眾善
生三洲六天 五趣情與器 於是備作焉
住二十增減 次起壞劫事 始從無間獄
乃至他化天 有情次第捨 器界既俱空
爾時七日現 海枯山石融 大地並炎輝
大千盡煨燼 火焰聳初禪 三天次第升
咸赴二禪中 下空如黑穴 成住壞空劫
大略已如是 於此四刧中 八十度增減
是為一火劫 七火方一水 七水更七火
然後一風灾 火灾從地起 壞至於初禪
水從二禪起 壞器若消鹽 風自三禪起
壞若乾支節 四禪無外灾 與殿俱生滅
火劫成壞數 水次風大踈 壞已復還成
循環無了期 風灾至百轉 名一僧祇劫
如是無量劫 佛出甚希有


若佛出於世 必降閻浮洲 萬億閻浮中
各有一佛出 成道轉法輪 入滅皆同時
如是千百億 盧舍那本身 譬如淨滿月
普現一切水 影像雖無量 本月未曾二


於此閻浮提 有國名迦維 王名是淨
夫人號摩耶


周昭癸丑年 七月十五夜 夫人感瑞夢
人乘象入懷 既而方有娠 自後受天供
人間諸勝味 不復霑唇舌


明年甲寅歲 四月初八日 從右脇誕生
端正好男子 生時靈瑞事 不可具言說
天雨華散地 龍噴水浴身 生已蓮承足
四方各七步 兩手指天地 即作師子吼
天上及天下 唯我為獨尊 父母共異之
命名為悉達 召諸相者占 占已皆奏曰
年登十九歲 必作轉輪王 若便出家者
當證一切智 又有香山仙 禮已自悲泣


產後第七日 母沒生忉利 姨母大愛道
乳育忘劬勞


七歲智過人 眾藝無不通 十歲力無敵
擲象又能射


逮其年十七 父王欲娉妃 普集諸釋女
萬選得一人 名曰耶輸陀 端正最無匹
太子雖納之 殊無世俗心


一日啟父王 遊觀四門外 行見四種相
謂生老病死


見此既還宮 懷憂心不悅 父王大怪之
欲解其憂心 為作諸樂事 竟不革初心
但自思出家 欲離其四患


殷勤白其父 願聽我出家 王聞流淚言
應當息此懷 此患古難免 汝獨何預憂
苦能有後嗣 吾當從汝願 太子順父語
指其妃腹言 劫後第六年 必當生男子


父不信斯語 心知不敢留 常令四兵衛
妃亦不暫離


壬申二月八 半夜人定時 太子命車匿
彼揵陟將來 四天捧馬足 釋梵執幡盖
衛持出北門 諸天忽不現 行至三由旬
憩息閑林中 冠瓔付車匿 迴上父王處
以劒刓鬚髮 即發如是願 所有諸眾生
如我除煩惱


至於獵師處 寶衣易布衣 遍詣眾仙所
歷問修道法 皆非解脫道 調彼而捨去
竟到尼連側 獨坐靜其慮


王聞益憂惱 擇遣五人侍 一日食一麻
七日食一麥 三人不耐苦 弃捨便他去
二人侍左右 六年無改心


太子作是念 我今行苦行 形瘦如枯木
命絲幾欲絕 自餓非真道 無益於己他
我當受飲食 然後方成佛 近有牧牛女
乃為施乳麋 菩薩既受之 二人驚又去


癸未二月八 獨詣菩提樹 降魔成正覺
具無量功德


爾時作是念 我所得妙法 當廣應開演
利樂於一切


初在寂滅場 十方賢聖會 文殊普賢等
法身諸大士 及與眾龍天 拱之為影響
佛現舍那身 頓說華嚴經 是法不思議
法界以為體 一塵含十方 剎那攝三際
一多即無二 三法無差別 清淨妙法身
湛然應一切 初發道心時 即便成正覺
又令諸大士 各談五位法 亦有善財童
歷參諸善友 各隨其所問 答示種種法
如是圓滿教 大山機所擔 小雖在其座
猶如聾瘂等 譬如喪家子 一日到其舍
見父勢尊嚴 畏懼便他走


佛即作是念 若但讚佛乘 眾生不信受
破法墮惡道 我寧不說法 疾入於涅槃
尋念過去佛 所行方便力 我今所得道
亦應說三乘 是時十方佛 皆現讚善哉
如諸佛所行 且設方便事 脫舍那珍服
著丈六垢衣 不動寂滅場 而遊鹿野苑
先為前五人 轉四諦法輪 聞已即成果
世有三寶名 從茲十二年 說四阿含經
諸有三乘人 依修皆證道 是名半字教
黃葉止啼耳 如父設方便 引子令除糞
止得一日價 便自以為足


華嚴與阿含 一時無前後 小見丈六佛
但說阿含經 大覩舍那佛 恒說華嚴經
一佛一音說 機見乃不同 譬如但一水
四見各殊異 又如五天王 見一珠各色


佛憫鈍根人 貪著小三藏 謂是究竟法
不生樂大心 欲令入大乘 八載說方等
彈偏以褒圓 斥小而歎大 毀訾二乘人
如焦芽敗種 是斷佛種者 諸佛所難化
二乘聞此語 泣動大千界 迴心耻小法
而生慕大志 如子不畏父 雖出入其門
猶謂客賤人 止宿草庵中


次經廿二年 說諸部般若 諸法皆清淨
色空無礙 佛說法度生 而無聞說者
菩薩行六度 亦無能所相 求佛以色聲
是人甚邪倒 觀法離人我 乃名真佛子
佛說如是義 加空生身子 轉教諸菩薩
令知法寶藏 菩薩聞是法 日夜勤精進
得受諸佛記 當成無上道 而彼二人等
雖能為他說 以為非己分 永無希取想
如子受父勑 領知諸寶藏 猶未捨劣心
無懷取一喰


佛知機已熟 如癰將欲潰 久默之本懷
正當可暢時 次至靈鷲山 三周說法華
開權顯真實 會三歸一乘 諸法本寂滅
世間相常住 龍女頓成佛 聲聞受佛記
天人及鬼畜 乃至蜎類 一切有心者
無一不成佛 當知佛知見 蘊在眾生心
盡令開悟入 一大事圓成 父知子心大
命聚王與族 家珍悉以付 相對共歡娛


說迹事已周 欲顯本地壽 召致本眷屬
說所未曾說 佛從成佛來 無量僧祇劫
剎塵剎塵數 其劫過於是 一生補處尊
尚不窮其限 況餘諸薩埵 焉能知少分
雖云入涅槃 是亦非真滅 如醫去他國
為治狂子故


佛說壽命時 得益者無數 八界微塵眾
皆發菩提心 復有諸菩薩 增道損生多
或證三賢位 或登十聖地 或入金剛心
鄰于大覺地 獲斯勝利者 大千剎塵數


如是圓妙法 多年默不說 今朝乃開演
如王解髻珠 是名圓中圓 亦為王中王
醍醐之上味 眾病之良藥 一念隨喜者
其福不可限 佛說是經時 人間歲八周


化緣既云畢 涅槃時已至 末後壬申歲
二月十五日 即趣拘尸城 娑羅雙樹間
叮嚀誨眾云 我今常入滅 諸有所疑者
應當來問耳 承勑諮問 一一隨決答
一切天人眾 爭陳最後供 餘皆默不許
唯受純陀供


佛慮末代眾 於法起斷見 夭傷其慧命
亦亡失法身 更設三種權 以扶一圓實
一切有佛性 一切法常任 屠兒廣額者
立地頓成佛 五逆阿闍王 罪滅而妙證
是知涅槃法 罪福本平等 若欲疾成佛
應須學此法


佛說是經已 一期能事畢 法付妙吉祥
背東右脇臥 安詳入涅槃 如薪盡火滅
住世七十九 設會三百餘 應身雖示滅
真身本常住 如月墮清晝 孤光留古躔
爾時大地震 諸天雨香華 一切四部眾
失心皆躃地


摩耶下天來 唯見金棺泣 佛自棺中起
說偈以慰之


拘尸城中人 移棺欲入城 力士十六人
而無少動 棺自舉昇空 出入城四門
遶城七帀下 大眾交悲喜


迦葉在他國 晚知急急來 欲見懇三請
乍現雙趺示


將欲闍維時 三加火輒滅 如來三昧火
從出自焚 所有設利羅 其數不可計
天龍及人王 爭分各起塔


後有阿育王 分布成金塔 數八萬四千
遍安一天下


尊者大飲光 受佛僧伽棃 今入雞足山
以待彌勒尊


侍者慶喜尊 受佛法寶藏 與一千羅漢
結集流於世


繼有三七聖 及餘諸應真 造論釋其義
轉次廣宣揚

