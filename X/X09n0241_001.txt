卍新纂大日本續藏經數位版, No. 241 華嚴經綱目貫攝


稽首華嚴毗盧主 華藏莊嚴大導師
十方菩薩微塵眾 護法諸天龍神王
法界海會諸聖賢 我今頭面接足禮
願諸三寶威神力 加被法界諸有情
見聞讀誦若書寫 盡得成佛超彼岸
今我一念少分力 普利沉淪諸眾生
一真法界真如性 清淨莊嚴妙無比
聖證凡心不可測 萬行功圓難思議


理為法體 法是理用 體用雙彰 界為際限
理本清淨 法由理致 理與法一 不真何待


性體圓明理義彰 清淨法界界非方
真如寶相空明靜 太虗不出自性光


事因緣顯 造法由心 界定方位 共資菩美
事本無心 因境成有 事與理合 界得其宜


事無大小隨圓方 得法源底性清涼
對境因心成幻有 因緣合離各主張


理事法三 通別各主 界為限齊 其法自立
三事差別 法無定相 界亦混亂 事無一定


三事相合法無別 理事圓通法性濶
諸法如義空法界 無人無我無法說


事事貫通 法法圓融 法界安立 歸心得所
事事各主 權衡綱宗 法界如然 自性如然


事事貫通理如然 歸心得所自在觀
虗空法界歸性海 塵塵剎剎法法圓


理障消除法性明 清淨無為復本真
實際理諦空無相 一體同觀法界身
事與法合理自明 心空及第悟圓音
大地山河空中影 二諦融通法惟心
理事雙彰性相明 塵沙法界總歸真
虗空無盡法無盡 理事法三共一心
事事無礙法法明 一性光中法界身
靜觀法界惟心現 塵塵剎剎總圓音


諸佛以清淨為法界 一真法界湛寂圓融
菩薩以十度為法界 萬行莊嚴利濟羣品
圓覺以因緣為法界 三世一念十二流轉
聲聞以四諦為法界 知苦斷集漏尸結解
諸天以福樂為法界 福盡人間散入諸趣
世人以事業為法界 功勳道德善惡兩途
修羅以瞋鬬為法界 瞋心不斷鬪諍難息
畜生以愚痴為法界 但念水草餘無所知
餓鬼以饑須為法界 服大咽小針夅粒米
地獄以憂苦為法界 苦多樂少無時暫安

