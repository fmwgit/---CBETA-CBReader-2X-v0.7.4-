卍新纂大日本續藏經數位版, No. 467 銷釋金剛經科儀會要註解


如來具六通 三心不可窮 筭沙無億數
到此體皆同


心眼俱通法界周 恒沙妙用沒踪由
雲收海湛天空闊 明月蘆華一樣秋


荒郊日落草風悲 試問骷髏你是誰
或是英雄豪傑漢 回頭能有幾人知


末法娑婆人苦灾 互相食噉惡如豺
刀兵疫病遭饑饉 厭離閻浮歸去來


珍寶滿盈剎 福德等難量 若到無福地
方知滋味長


寶施寰中福倍常 華開錦上最難量
就中拶倒空王殿 露柱燈籠盡放光


郊園又是一翻春 骷髏縱橫白似銀
日炙風吹休懊惱 骷髏總是利名人


淨土永無三惡道 寶方寂靜不輪迴
金繩界道經行處 好念彌陀歸去來


知得如來意 玄空不復尋 具足非具足
聲色兩分明


端嚴相好紫金身 正眼看來總不真
要會問酬親的意 蘊空無我亦無人


圓音唱處響清清 試聽金剛一卷經
薦取眾生方外句 秤錘是鐵太分明


陌下桃花春又開 風吹殘杏雪飛垓
紛紛落處誰人悟 笑指靈雲歸去來


我心本非有 無心說向誰 所說非所說
為被上乘機


道本無言喚不醒 藥因救病出金瓶
可憐億萬人天眾 依舊獃獃側耳聽


鼓聲集眾下林泉 莫學金剛問普賢
高坐猊臺傳秘要 妙通一指老僧禪


有病有危終退墮 不生不滅不輪迴
西方淨土常安樂 無苦無憂歸去來


無為所得法 得法何所持 無有少法故
三藐三菩提


從來無說亦說傳 纔涉思惟便隔關
語默離微俱掃盡 寥寥獨坐古靈山


爐中裊裊試拈香 普請天龍降道場
功德無邊應有報 莊嚴淨土事難量


六欲諸天具五衰 三禪尚自有風灾
直饒修到非非想 也則不如歸去來


直饒講得千經論 也落禪家第二籌


達磨當機曾直指 廓然元不識梁王


君臣道合無回互 認得分明不是渠


欲得不招無間業 莫謗如來正法輪


三賢尚未明斯旨。 十聖那能達此宗

