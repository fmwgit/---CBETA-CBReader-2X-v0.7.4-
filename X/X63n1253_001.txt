卍新纂大日本續藏經數位版, No. 1253 初學記


頓教妙覺佛乘 十地稱呼菩薩 五果緣覺辟支
四果六通羅漢 三果二果一果 諸漏未有神通
般若悟心見性 名目稱呼內凡


要知經藏根源 余今為君解說 非是貧道多言
初學要知子細


學道先求因地 果位直是修行 若非果滿功圓
雖是口快舌端 決定非干正法


五分戒香熏體 一言萬部都収 小乘因名四諦
辟支十二因緣 菩薩須行六度 佛乘十方安排


達磨胎息禪定 千里一步為初 到此歡喜地成
立作內凡基址


四諦苦集滅道 真如般若依持 聲色同含實相
經云見道沙門


既知登地已去 初禪四果漸生 華嚴法界理事
真如一體三身 分開法性法相 合成佛性佛心
勿論有情無情 攝屬圓覺妙用


道士別號虗無 神仙謂之元氣 造化虎龍交遘
乾坤離女坎男 急急修性養神 進火先須煉己


孔子太極太素 孟子養浩為真 莊子參寥宴默
老子萬物歸根 更有多般名目 理實無形無名


大道須排十地 均攤乃作三乘 釋道儒分三教
經書山海無窮 若能収屬道德 徒勞萬戶千門
文字屈指數沙 統屬三乘十地


進修一果一向 證得一分報身 一重身光出現
一分塵垢去除


世間名利不求 煩惱客塵不染 終日持塵合覺
經中立作預流 已預聖人流類 諸漏未得盡除
更須七返人天 漸入有餘涅槃


恐為小器易盈 勿向人前誇道 誓求無上菩提
早達漏盡那含 便是生死彼岸


死時吉祥好相 直展一指示人 其屍不臭不壞
從來表法如然 得意生身此是 道臕迤邐增深
精進兼修助道


進修二果二向 證得二分報身 兩重身光出現
便與發光相對


已起梵眾梵輔 便生色界二禪 此位諸漏未盡
凡夫習氣未除 更須一往一來 或生欲界天上
梵語斯陀含果 此云更一往來


切要安身寂靜 勿令俗事縈牽 精進波羅日用
早令金鑛分離 已見無生無滅 又知無我無人
正好著力修行 報答四恩三有 堪消施主供養
已成無相福田 不獨人間慶賀 更兼神鬼欽崇


進修三果三向 證得三分報身 三重身光出現
位同焰慧一般


已出初禪二禪 又見三禪境界 此位諸漏已盡
生死永不沉淪 梵語阿那含果 此云更不往還
蟬蛻便歸寂滅 跳出煩惱火坑 一者壽等太虗
二者極樂無憂 三者不負檀越 四者不枉出家


汝是教門祥瑞 令人稽首歸依 未成無上菩提
早是人間希罕 願君勇力修行 六通羅漢在近


進修四果四向 證得四分報身 四重身光出現
正是漏盡聲聞


梵語阿羅漢果 此云應受供養 便有三明六通
草略為君解說 一者聲明不惑 二者色明眼辨
三者思明無疑 更有六通作證 天眼通而無碍
天耳通徹遠聞 他心通彼意念 宿命通記前生
漏盡通達無我 變化通得自由


真是漸教小乘 理合一身自度 譬如驅羊拽車
獨自牽出火宅


進修五果五向 證得五分報身 五重身光出現
現前五地一般 漸教二乘了畢 到此緣覺最尊


報屬十八梵天 此是大乘停半 獨覺獨自覺知
未可為人師範 猶如將鹿拽車 獨自牽出三界


次作三乘教主 直須十地安身 暫宿門外草庵
莫住化城小果 昔日五千退席 盡是聲聞緣覺
譬如貧窮乞人 得少便為豐足 恰是眾裏醩糠
見佛咸德走去 不堪受斯大法 正是憍慢比丘
犀猊生得狐兔 鸞鳳產下鴉鵲


棄下聲聞緣覺 遠求無上菩提 梵語阿毗致
此云不退道心 譬如下水之舟 湍流不須多力
習成定慧工夫 勢力速如飛去 總是修行如此
何愁佛法無人 初從得意生身 今已超遷五位
若無魔難干懷 十地如觀掌內


凡所有相虗妄 如今驗在目前 如夢幻泡影電
方知佛語無虗 水影鏡像迷人 三界盡遭吞噉
選甚二皇五帝 誰怕晉宋齊梁 自古英雄征戰
從頭屈指高賢 早知無我無人 爭甚浮名浮利


此位七分報身 已到識無邊處 法身空有齊肩
報身均攤十地 應身變化無窮 乃是道人活計


此位名稱不動 引舉楞嚴頌云 妙湛總持不動
首楞嚴王希有 消我億劫顛倒 不歷僧祇法身
寒山有詩一首 吾心有似秋月 影現碧潭皎潔
世間無物比論 教我如何宣說 可謂秋江一點
依稀大海潮平 恍惚冰壺雪竇 表裏瑩徹無瑕
可憐心地洒然


堪嗟城市喧喧 愁見六塵袞袞 佛賜華海乾坤
爭那迷人不見 木虫不知木外 井魚不信井餘
區區聲色之中 杳杳形之內 牽羊來赴市中
捕魚已安砧上


理合說法度人 見有六根功德 普徧三千大千
眼有八百功德 十方普現眼前 耳有千二功德
聽聲遠徹遐迹 鼻有八百功德 能齅百億界香
舌有千二功德 說法力在舌根 身有八百功德
造化隱現身中 意有千二功德 六根智慧主宰
得是六根清淨 紹佛說法傳燈


法華第二十品 不輕菩薩化人 正法像法滅後
增上慢者橫行 不依菩薩正路 計著邪法亂人
是時不輕禮拜 拜告邪慢比丘 請行十地正道
勿將非法陷人 邪慢有大勢力 惡口罵詈不輕
不用虗妄授記 汝是無智比丘 當是四部惡人
不信三乘十地 二百億劫地獄 邪慢豈可不聞
不輕尚遭打擲 況復老身孤寒 甘伏被邪毀辱


西天二十八代 佛種似此傳燈 箇箇稱呼菩薩
神通比佛一般 真是釋迦心印 果位照據分明
臨滅上升虗空 出現一十八變 三昧心火自焚
空中舍利如雨


迦葉結集經藏 統屬大乘小乘 先了辟支一半
次言十地滿心 惟有妙覺同宗 果位看他高下
聖說凡聽無疑 呌喚醉醒修行 凡說凡聽乖訛
轉使眾生瞌睡


惟有十地正修 其餘那堪屈指 三乘久煉成功
爭那時流性急 人愛易學易成 恰似餅不飽
哀哉古道茆生 不免編排十地


初以三乘誘引 實以佛乘度脫 獨此名為頓教
向下總是漸修 歡喜離垢發光 焰慧難勝現前
遠行不動善慧 法雲妙覺已終 十住十行十向
十地十一功圓


般若文殊智滿 涅槃普賢行成 繼紹釋迦種智
到此彌勒下生


善財童子規矩 五十知識徧參 今歸善住樓閣
盧舍那身在茲


華海藏裏安身 極樂國中永壽 大寶華王座上
自在師子哮吼 佛為一大因緣 今日悟佛知見
已入無餘涅槃 降伏群魔外道 三身四智已辨
八解六通久成 無為無相解脫 覺海無來無去
法身法界齊平 心包塵塵剎剎 化出六道四生
六合乾坤內外 天地是佛子孫


略舉法華作證 爾時諸梵天王 并及諸天帝釋
護世四大天王 及大自在天主 眷屬百千萬數
合掌稽首禮我 請我轉正法輪 若但讚佛大乘
眾生沒在於苦 不能信是正法 破法不肯信故


再舉法華作證 今此三界我有 其中悉是吾子
但係有形有名 不可與佛比肩 三界獨稱最尊
隱頭聖凡慈父


三乘十地說已 是為佛法正宗 普願法界眾生
同入薩婆若海


佛道不可不學 生死不可不憂


區區枉過浮生 智慧翻成愚拙


莫怪學道不成 時人盡投邪窟


欲得不遭欺誑 莫離十地三乘


若是不依正法 恰如登樹捉魚 又似井中摸月


若修果位不成 總是著空著有


猶如明鏡當前 照見古今邪正


塵沙諸佛出來 此事終無移改


初學先求因地


初從戒定慧修 須知名目般數


便超欲界六天 已得初禪小果


惟是自覺自知 切莫誇逞外人


報屬十三梵天 稱呼六通羅漢


奉勸後賢高德 莫學小器辟支


修行得到此位 證得六分報身


已出色界禪天 見住空無邊處


今蒙佛贈三乘 頓生極樂國土


到此八分報身


已至二十七天 呼為無所有處


喻如大牛之車 灌頂法王子位 名為受職菩薩


法華第十九品 留與法師看詳


到此九分報身


上至三界之頂 已出二十八天


名為等覺大乘 乃是法師正位 露地車駕白牛


到此十分報身 是名超出三界

