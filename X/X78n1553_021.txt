卍新纂大日本續藏經數位版, No. 1553 天聖廣燈錄


乾坤并萬象 地獄及天堂 物物皆真見
頭頭用不傷


推山積嶽來 一一盡塵埃 更擬論玄妙
永消瓦解摧


辨口利舌問 高底應不虧 還如應病藥
診候在臨時


當人如舉唱 三句豈能該 有問如何事
南嶽與天台


金屑眼中翳 衣珠法上塵 己靈猶不重
佛祖為何人


黑豆未生前 商量已成顛 若尋言句會
特地隔西天


罔象談真旨 都緣未辨明 守他山鬼窟
不免是精靈


自遠趨風問 分明向道休 再三如未曉
消得更搖頭


相見不揚眉 君東我亦西 紅霞穿碧海
白日照須彌


若欲正提綱 直須大地荒 欲來衝雪刃
不免碎鋒鋩


睡來合眼飯來餐 起坐終諸無兩般
同道盡知言不惑 十方剎土目前看


得用由來處處通 應機施設認家風
揚眉瞬目開一眼 竪拂敲床為耳聾


雲門透法身 劃斷釋迦音 文殊休惆悵
普賢謾沉唫


藥忌由來鑒作家 示徒親切病如麻
十方三世諸知識 赫日光中雷電車


今日正月一 過去未來總露出
天下知識笑呵呵 大滿家風誰相悉
誰相悉 正月一
觀音殿裏禮彌勒 文殊手裏普賢筆


時念彌陀三五聲 追薦東村李胡子
生西天山裏 孟八郎強健
福田院裏貧兒叫喚 乞與我一文大光錢


天下禪翁咬少林 趙州有語庭前栢
庭前栢 老倒禪翁眼赫赤
不善東西失本源 屈我觀音作胡客


北斗藏身句 當鋒措者稀 投機猶未諦
玄會太無知 猿聲青嶂外 虎嘯透山谿
洪鍾來報曉 雞向五更啼


問儞十方雲水和 南來北往意如何
觸目千差無異路 石人彈舌念彌陀


最險無過劍刃鋒 祖師從此定綱宗
顧鑒不知何處去 千株松下白頭翁


雲門透法身 法身何許人 鴈迴沙塞去
鸚鵡慕西秦


靈光滿目簇山河 幻境之中物像多
體妙已知緣不礙 執情還被境消磨
責黃靡實無妨用 影響皆真覓即訛
是色是空重疊夢 夢中華藏現森羅


學劍難提鋒刃頭 艶光花發便心休
不疑句播乾坤內 得旨唯憑月滿秋


玄沙聞舉悟中知 當下云言未保伊
一擊海濤皆涌沸 天光迴爍眼


玉鬣金鱗光閃爍 逆浪衝波形勢惡
叢林擊著震山雷 顧網遊魚皆省覺


舉足下足 步步相逐 運用去來 靈光不蓄
釋迦真風 商那種族 的的斯言 斯言為酷


嚴風亂地天降雪 夜久更深凍雲結
虗堂獨步驀思量 却憶龍居舊巢穴
明教先師雪裡言 火發新羅燒脚熱
東嶺鷹飛禪客尋 南山蛇出人行絕
象骨輥毬熟膽機 歸宗拽石底時節
如斯綱要最希奇 唯有吾師應可別
別得龍居牙爪生 不貴真如玄妙譯
余愛韶陽新定機 一生與人釘楔
何日春風一陣來 吹歆寒雲掃霜雪
共師同賀大平年 赫日光中雷電掣


先祖透法身 仰面看日輪 赤脚倒上樹
不會更愁人

