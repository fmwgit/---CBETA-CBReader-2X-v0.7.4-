卍新纂大日本續藏經數位版, No. 1553 天聖廣燈錄


此座雖高廣 四面無比況 大尉眾心請
今日難推讓


東家李四婆 西家來乞火 門外立少時
瞋他停滯我 惡發走歸家 虗心屋裏座
可憐群小兒 終日受飢餓 有眼不點睛
家鑽髑髏破


龍種龍兒為上尊 放身前去眾威存
東海亦非君住處 百千沙界有心吞
箇中若是吾真子 解將一劒報師恩


藥病相治事可嗟 如何於此隨群邪
未語已前誰辨示 洎乎開口見萌芽
不在思量體卜度 徒勞管見彊分拏
世上多有如斯者 不知着恥數如麻


盡令提綱為阿誰 門庭施設在臨時
直饒祖師門下容 舉頭早落二三機
不在進前休退後 杷住教渠失却眉
為報諸方拈提者 總是秦時鐸落錐


法身之理編河沙 覿面相呈未作家
光境俱七猶是病 何勞更在若周遮


直下有何之 當陽薦者稀 杏仁桃核氣
秖為小兒機 黃葉休指喻 莫把作金施
秖見錐頭事 那知落鑒咦


兩箇童兒舁木皷 左邊打了右邊舞
剎那變現百千般 分明示君君記取


雪霽長空 逈野飛鴻 叚雲片片 向西向東
珍重


七寶牛頭 黃金為點額 春晴二月初
農人皆取則 寒食賀新正 鐵錢三五百
洞山深肯之


曙色纔分天已曉 矗然薦象明皎皎
禪流到此善知時 不覺尋思便成道


汝問西來意 看余辨正邪 入門贓物露
開口擬心差 明空落鬼趣 執見眼成華
離此憑何指 齊僧怕夜茶


莫問西來旨 休尋栢樹窠 商量人不少
錯會衲僧多 有念令他叱 無言亦被呵
瞥然恁麼會 子過新羅


休問西來意 常徒豈可斟 不道他無分
都緣為有心 情看終未徹 絕慮坐昏沉
生死如何渡 寒衣昨晚碪


見話西來旨 微僧祇欲瞋 中流不易湊
須是上根人 明月三秋白 崖松一樣新
除却寒山後 屈指共誰陳


徒問西來意 情知看者癡 不善家中寶
論劫受驅馳 道本非如此 人心莫強為
因斯便曉了 已是落便宜


若問庭前栢 受屈向諸方 可憐男子漢
開眼尿他牀 大疑相敲點 又恐怕參商
未知關捩子 把甚作津梁


借問西來意 何得罵儂家 此門無鎻鑰
晝夜不曾遮 達者如麟角 長短似鋪沙
看渠歡喜處 黑荳未生芽


休覓西來意 堂堂自入抗 還如不了處
秖為食殘羹 見佛急走過 切忌彊修行
憑何作準的 擬問隔千生


欲委西來意 杲日正當軒 水邊閑杖
林下看啼猿 若問無生義 講唱有開元
衲僧見處□ 借問是何言


誰問西來意 多言道轉殊 明明三際顯
皎皎一輪孤 風吹蓮菡萏 葉貯水成珠
時人未到此 有眼不如無


靈雲閑步看桃華 慶快平生卒莫加
敢保老兄猶未徹 誰人端的鑒玄沙
得失是非俱放却 如氷長坐亦周遮
要尋義理龍興去 若據宗門殢甚邪


靈雲一種見桃花 曉了分明定不差
敢保老兄猶未徹 幾人具眼鑒玄沙
大丈夫兒須與奪 莫交辜負法王家
若是祖宗門下客 倒騎牛坐看煙霞


彌勒鞋雖一隻 非是絲麻針刺
剛被西士胡僧 葱嶺更留蹤跡
相傳盡誇奇特 若約余觀費力
後人不紹家門 直至如今分析


混明池裏失却劒 曲江池裏撈得鋸
齖齖且過時 莽莽鹵鹵河沙數
糲竭節 拽路布 刢利衲僧通一路
師子不捉麒麟兒 猛獸那堪牀下顧
魔斯吒 入水去 者迴休吐黑雲霧
俊鷹俊溥天飛 鈍鳥籬根不去
佛祖言 休更舉 直饒格外猶未許
見成公案早多端 那堪更涉他門戶
夜鳥雞 誰提去 天明戴雪遭指注
胡蜂不戀舊時窠 猛將那肯家中死

