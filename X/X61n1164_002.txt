卍新纂大日本續藏經數位版, No. 1164 淨土十要


我此香華徧十方 以為微妙光明臺
諸天音樂天寶香 諸天餚饍天寶衣
不可思議妙法塵 一一塵出一切塵
一一塵出一切法 旋轉無礙互莊嚴
徧至十方三寶前 十方法界三寶前
悉有我身修供養 一一皆悉徧法界
彼彼無雜無障礙 盡未來際作佛事
普熏法界諸眾生 蒙熏皆發菩提心
同入無生證佛智


願此香華雲 徧滿十方界 供養一切佛
尊法諸菩薩 無量聲聞眾 以起光明臺
過於無邊界 無邊佛土中 受用作佛事
普熏諸眾生 皆發菩提心


我三業性如虗空 釋迦如來亦如是
不起真際為眾生 與眾俱來受供養


法性如空無所見 三處法寶難思議
我今三業如法請 俱時顯現受供養


色如閻浮金 面如淨滿月 身光智慧明
所照無邊際 降伏魔冤眾 善化諸人天
乘彼八正船 能度難度者 聞名得不退
是故應頂禮


能禮所禮性空寂 感應道交難思議
我此道場如帝珠 釋迦如來影現中
我身影現如來前 頭面接足歸命禮


真空法性如虛空 常住法寶難思議
我身影現法寶前 一一皆悉歸命禮


白眾等聽說 經中如來偈 何不力為善
念道之自然 宜各勤精進 努力自求之
必得超絕去 往生安養國 橫截五惡道
惡趣自然閉 升道無窮極 易往而無人
何不棄世事 勤行求道德 各得極長生
壽樂無窮極


願此香煙雲 徧滿十方界 無邊佛土中
無量香莊嚴 具足菩薩道 成就如來香


如來妙色身 世間無與等 無比不思議
是故今頂禮 如來色無盡 智慧亦復然
一切法常住 是故我歸依 大智大願力
普度於羣生 令捨熱惱身 生彼清涼國
我今淨三業 歸依及禮讚 願共諸眾生
同生安樂剎


是諸眾等 各各互跪 嚴持香華 如法供養

