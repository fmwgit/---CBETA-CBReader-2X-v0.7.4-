卍新纂大日本續藏經數位版, No. 961 施食通覽


此法最殊勝 大悲心上生 流演玅伽陀
甘露難思法 一滴泛清涼 皆是毗盧藏


此食色香味 上供十方佛 中奉諸賢聖
下及六道品 等施無差別 隨感皆飽滿
令今施主得 無量波羅蜜


念食色香 如栴檀風 一時普熏 十方世界
凡聖有感 各得上味 六道聞香 發菩提心
於食能生 六波羅蜜 及以三行


神呪加持淨飲食 普施河沙眾鬼神
願皆飽滿捨慳心 即脫幽冥生善道
歸依三寶學菩提 究竟得成無上覺
功德無邊盡未來 一切眾生同法食


鬼神隨處有 諂誑世間人 祭祀都無福
空增殺業因


正信天龍護 邪神豈柰何 但知常念佛
災怪自消磨


人死隨前業 升沈六道殊 如何純祭祀
須道世人愚


剎牛慚禴祭 黍稷本非馨 齋誦真明德
何勞執禮經


殺佗還自殺 影響逐形聲 鬼飽都無福
空招墮火坑


迴邪生正信 臭艸出栴檀 逢難須堅固
安居志好攀


專持菩薩號 八部護君身 急難隨聲應
唯除不信人


法寶真良藥 眾生自不甞 書持并供養
世世上天堂


作福常迴施 天龍善鬼神 威光常覆護
使汝免災迍


鬼道常飢渴 當生憐憫心 能蠲口中食
佛讚福田深


謂此為佛 是事理障 謂此非佛 是斷滅相
事理既融 斷滅亦空 佛自現前 如日之中


以意為根 是謂法塵 以佛為體 是謂法身
風止浪靜 非別有水 放為江河 匯為沼沚


佛既強名 法亦非真 神而明之 存乎其人
惟佛法僧 非三非一 如雲出雨 如水現日


神智無方 解脫無礙 以何因緣 得大自在
障盡願滿 反于自然 無始以來 亡者復存


現無佛處 修第二乘 如日入時 膏火為燈
我說二乘 如應病藥 敬禮辟支 即大圓覺


大不可知 山隨綫移 小入無間 澡身軍持
我雖不能 能設此供 知一切法 具此玅用


孰云飛仙 高舉違世 湛然神凝 物不疵癘
為同為異 本自無同 契我無生 長生之宗


外道壞法 如刀截風 壞者既妄 護者亦空
偉茲龍神 威而不怒 示有四支 佛之禦侮


至難者君 至憂者臣 以眾生故 現宰官身
以難為易 以憂為樂 樂兼萬人 禍倍眾惡


苦極則修 樂極則流 禍福無窮 糾纏相求
遂超欲色 至非非相 不如一念 真發無上


正念淳想 則為飛行 毫之差 遂墮戰爭
以此為道 穴胸隕首 是真作家 當師子吼


地獄天宮 同一念頃 涅槃生死 同一法性
抱寶號窮 鑽穴索空 今夕何夕 當選大雄


汝一念起 業火熾然 非人燔汝 而汝自燔
觀法界性 起滅電速 唯知心造 是破地獄


說食無味 涎流妄嚥 真食無火 中虗妄見
美從妄生 惡亦幻成 知幻即離 既飽且寧


欲人不知 心則有負 此念未成 角尾已具
集我道場 一洗濯之 盡未來劫 愧者勿為


陋劣之極 蕩於眇冥 胎卵溼化 莫從而生
聞吾法音 飆超電動 如夢覺人 不復見夢

