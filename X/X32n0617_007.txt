卍新纂大日本續藏經數位版, No. 617 法華經卓解


世尊妙相具 我今重問彼 佛子何因緣
名為觀世音 具足妙相尊 偈答無盡意
汝聽觀音行 善應諸方所 弘誓深如海
歷劫不思議 侍多千億佛 發大清淨願
我為汝略說 聞名及見身 心念不空過
能滅諸有苦 假使興害意 推落大火坑
念彼觀音力 火坑變成池 或漂流巨海
龍魚諸鬼難 念彼觀音力 波浪不能沒
或在須彌峯 為人所推墮 念彼觀音力
如日虗空住 或被惡人逐 墮洛金剛山
念彼觀音力 不能損一毛 或值怨賊繞
各執刀加害 念彼觀音力 咸即起慈心
或遭王難苦 臨刑欲壽終 念彼觀音力
刀尋段段壞 或囚禁枷鎻 手足被杻械
念彼觀音力 釋然得解脫 呪咀諸毒藥
所欲害身者 念彼觀音力 還著於本人
或遇惡羅剎 毒龍諸鬼等 念彼觀音力
時悉不敢害 若惡獸圍繞 利牙爪可怖
念彼觀音力 疾走無邊方 蚖蛇及蝮蝎
氣毒煙火然 念彼觀音力 尋聲自迴去
雲雷皷掣電 降雹澍大雨 念彼觀音力
應時得消散 眾生被困厄 無量苦逼身
觀音妙智力 能救世間苦 具足神通力
廣修智方便 十方諸國土 無剎不現身
種種諸惡趣 地獄鬼畜生 生老病死苦
以漸悉令滅 真觀清淨觀 廣大智慧觀
悲觀及慈觀 常願常瞻仰 無垢清淨光
慧日破諸暗 能伏災風火 普明照世間
悲體戒雷震 慈意妙大雲 澍甘露法雨
滅除煩惱 諍訟經官處 怖畏軍陣中
念彼觀音力 眾怨悉退散 妙音觀世音
梵音海潮音 勝彼世間音 是故須常念
念念勿生疑 觀世音淨聖 於苦惱死厄
能為作依怙 具一切功德 慈眼視眾生
福聚海無量 是故應頂禮


若不順我呪 惱亂說法者 頭破作七分
如阿棃樹枝 如殺父母罪 亦如壓油殃
斗秤欺誑人 調達破僧罪 犯此法師者
當獲如是殃


願母放我等 出家作沙門 諸佛甚難值
我等隨佛學 如優曇鉢華 值佛復難是
脫諸難亦難 願聽我出家


本無生死及升沉 廣大冲虗妙甚深 從今不受人瞞却 萬古乾坤號妙音


一鏡堂堂萬像俱 大千何處不光輝 逈然不落根塵界 手眼通身却是誰


陀羅尼呪一乘宗 弘護持經八部從 內障無侵圓教德 外魔不擾密言功


邪因正顯正因邪 邪正元來只一家 邪既不生誰是正 寶光匣冷吼青蛇


出銀龍橫碧海 鳳離金網拂雲衢 祗因不戀長安樂 到處逢人是故知

