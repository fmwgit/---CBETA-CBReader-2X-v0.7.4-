卍新纂大日本續藏經數位版, No. 1162 淨土資糧全集


七重密覆真珠網 三級平鋪瑪瑙堦
安養導師悲願切 遙伸金臂接人來


藕池無日不華開 四色光明映寶臺
金臂遙伸垂念切 眾生何事不思來


七重行樹影交加 晝夜開敷白藕華
佛手自來遮不得 眾生何事覔無涯


鸚鵡頻伽遶樹鳴 好音和雅正堪聽
慇懃不斷緣何事 曲為勞生昧己靈


六時不斷雨天華 風味新奇孰有加
清旦滿盛衣裓裏 歸來重獻佛袈裟


世界何緣稱極樂 只因眾苦不能侵
道人若要尋歸路 但向塵中了自心


十萬餘程不隔塵 休將迷悟自疎親
剎那念盡恒沙佛 便是蓮華國裏人


將參法會禮金僊 漸逐香風出寶蓮
紅肉髻光流不盡 紫金身相照無邊
重重烟樹垂平地 一一華臺接遠天
諸佛界中希有事 了如明鏡現吾前


遙指家鄉落日邊 一條歸路直如絃
空中韻奏般般樂 水上華開朵朵蓮
襍樹枝莖成百寶 羣居服食勝諸天
吾師有願當垂接 不枉翹勤五十年


一朵蓮含一聖胎 一生功就一華開
稱身瓔珞隨心現 盈器酥酡逐念來
金殿有光含日月 玉樓無地著塵埃
法王為我譚真諦 直得虗空笑滿腮


池上藕華花上人 佛光來照紫金身
更聞妙法除心垢 盡救迷情出苦輪
舉步遍遊塵點國 利生終滿涅槃因
娑婆界上光陰短 極樂知經幾劫春


放下身心佛現前 尋常盈耳法音宣
風柯但奏無生曲 日觀長開不夜天
行趂玉階雲冉冉 坐依珠樹月娟娟
凡夫到此皆成聖 不歷僧祇大果圓


珠王宮殿玉園林 坐臥經行地是金
舍利時時宣妙響 頻伽歷歷奏僊音
返聞頓悟無生理 常住周圓不動心
觸目皆為清淨土 來從曠劫到如今


一寸光陰一寸金 勸君念佛早回心
直饒鳳閣龍樓貴 難免雞皮髮侵
鼎內香烟初未散 空中法駕已遙臨
塵塵剎剎雖清淨 獨有彌陀願力深


三心圓發 諦理深明 金臺隨往 即證無生


達諸法空 了無驚動 有願即生 不必讀誦


但發道心 未窮妙理 到彼開明 獲菩提記


諸戒久持 往生如願 聞說苦空 得阿羅漢


一日一夜 奉戒願求 蓮開見佛 即預聖流


孝友仁慈 知識開悟 遇二菩薩 聞法得度


平生積惡 死遇良師 一稱佛號 生寶蓮池


毀戒業深 獄火俱至 聞法回心 眾聖迎去


十惡五逆 臨終苦逼 教稱十念 蓮華金色

