卍新纂大日本續藏經數位版, No. 253 圓覺經夾頌集解講義


江谷春風吹不起 鷓鴣啼在深花裏
三級浪高魚化龍 癡人猶戽野塘水


金剛藏當知 如來寂滅性 未曾有終始
若以輪迴心 思惟即旋復 但至輪迴際
不能入佛海 譬如銷金鑛 金非銷故有
雖復本來金 終以銷成就 一成真金體
不復重為鑛 生死與涅槃 凡夫及諸佛
同為空華相 思惟猶幻化 何況詰虗妄
若能了此心 然後求圓覺


金剛執難聖凡身 本悟緣何有妄因
三問連環分別見 諸門開喻性元真
空華起滅元由妄 金鑛銷融水絕塵
若要測量圓覺海 入思惟地倍沉淪

