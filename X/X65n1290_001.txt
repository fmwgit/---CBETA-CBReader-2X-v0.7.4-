卍新纂大日本續藏經數位版, No. 1290 觀心玄樞

觀心玄樞一卷

妙用無行而行， 真智無作而作。
興悲悟其同體， 行慈深入無緣。
無所捨而行檀， 無所持而具戒，
修進了無所起， 習忍達無所傷，
般若悟境無生， 禪定知心無住。
鑒無身而具相， 證無說而談詮，
建立水月道場， 莊嚴性空世界。
羅列幻化供具， 供養影響如來，
懺悔罪性本空， 勸請法身常住。
迴向了無所得， 隨喜福等真如，
讚歎彼我虗玄， 發願能使平等。
禮拜影現法會， 行道步躡真空，
焚香妙達無生， 誦經深通實相。
散華顯諸無著， 彈指以表去塵，
施為谷響度門， 修習空華萬行。
深入緣生性海， 常遊如幻法門，
誓斷無染塵勞， 願生唯心淨土。
履踐實際理地， 出入無得觀門，
降伏鏡像魔軍， 大作夢中佛事，
廣度如化含識， 同證寂滅菩提。


