卍新纂大日本續藏經數位版, No. 949 閑居編


甫里舊深隱 夫君道不行 清名身後在
明月夜來生 寒水曾垂釣 春田久廢耕
空遺散人傳 千古見高情


磻溪垂釣者 終得展其才 何事先生隱
不逢明主來 泉聲秋雨歇 月色夜雲開
對此空惆悵 吟魂早迴


去秋曾久翫 皓魄墜天涯 始恨經年別
還忻此夜期 鳴蛩沈古砌 驚鵲遶寒枝
莫猒凭欄久 冰輪覺漸移


幽景遠囂俗 重來興未窮 鐘聲翠微裏
剎影碧溪中 地冷庭松瘦 門閒野徑通
幾因深夜話 密雪下寒空


冷淡誰知趣 閑房枕水湄 秋牕開暮景
孤枕夢天涯 道直時流笑 心清夜月知
何當學支遁 共約買山期


地僻人稀到 病來無話端 遠山游未得
終日臥中看 藥篋經梅潤 松牕過雨寒
唯師知我趣 塵事絕相干


講餘多滯疾 林下掩重扉 度日人稀到
殘陽鳥獨歸 山光來有勢 雲影去何依
世態那堪說 唯君念息機


古樹垂清陰 維舟暫登陟 閑吟塵想絕
久坐天籟息 幡影颺晴空 溪光澄暮色
掛帆尋去路 煙水杳無極


造化不可測 分明有所依 冷和秋葉動
送客暮帆歸 埽霧離遙岳 飄香出靜扉
西齋獨吟坐 蕭颯滿禪衣


潤物有深功 霏霏下半空 寒聲清入竹
斜勢急因風 苔片添秋碧 花枝損晚紅
山人獨欹枕 靜聽草堂中


淺碧與深綠 萋萋古岸傍 旅愁生暮色
吟思發清光 過雨侵閑徑 披煙上壞墻
更堪思往事 金谷舊年荒


幾年辭輦寺 擁衲住雲林 上國歸心絕
千峯去夢深 殘經看雪卷 好句聽秋吟
曾有尋高跡 禪房古木陰


滄江秋色暮 幽思起窮居 風葉寒侵夢
牕燈冷照書 砌深蟲韻咽 天淡鴈行疎
終謝人羣去 孤峯待結廬


深隱遠城郭 平湖景色閑 苦吟終夜月
清夢徹寒山 徑冷秋苔合 庭幽岳鳥還
紅塵趨者 誰得扣松關


道性輕為別 荒城夕照陰 波濤歸路遠
雲木舊山深 夜定依霜島 中飡狎野禽
禪房清景在 飛瀑映疎林


自得南風旨 虛堂此夕彈 正聲傳不易
俗耳聽終難 峭壁蟲音絕 喬枝夢殘
坐來消萬慮 斜月上危欄


流俗不知處 深棲趣轉幽 閑房扄翠嶽
遠信隔滄洲 定起花殘砌 詩成雪滿樓
相懷未能去 南北路悠悠


削盡浮華念 閑居道已成 夢幽關水石
門冷掩杉檉 百衲禪中弊 蒼髭病後生
何人問真理 笑指葛溪聲


下瞰諸峰頂 雲泉絕四鄰 暫遊非俗客
深隱屬閑人 石隥秋苔滑 蘿龕夜月新
終期結幽侶 來此謝紅塵


鳥外自長往 人間過幾年 狂吟輕歲月
高趣狎神仙 醉臥雲蒸榻 漁歸雪滿船
相思未相識 終夜夢林泉


憶向荒原別 殘陽雪霽初 幾宵成去夢
經閏絕來書 處世慵難減 眠雲癖未除
幽懷向誰說 昨夜對蟾蜍


江天涼雨霽 嘒嘒出疎林 清極殘陽裏
愁生遠客心 離亭秋草碧 荒壍暮煙深
不忍多時聽 吟髭雪暗侵


不問人間事 連年鳥外居 白雲吟次見
青壁醉來書 埽石秋苔駮 開牕夜月虗
于時已無念 生計有樵漁


平昔於詩苦 精搜省未閑 壞房空鳥外
清句滿人間 瘦影懸鄰壁 孤墳接舊山
弔迴高樹下 寒水自潺潺


寺幽稱絕境 荷自登臨 翠岳千峰險
寒松一徑陰 清香秋殿冷 疎磬古廊深
靜立忘歸興 殘陽鳥忽吟


高跡遠城市 湖山景色奇 水聲喧睡榻
嵐氣逼書帷 鳥語垂軒竹 魚驚浸月池
蒲輪來有日 終負白雲期


塵跡不能到 衡門蘚色侵 古杉秋韻冷
幽徑月華深 牕靜猿窺硯 軒閑聽琴
東鄰有真隱 荷夜相尋


門掩翠層層 閑眠枕曲肱 破籬衝晚浪
古屋漏秋燈 月上招鄰臾 詩成寄岳僧
滿朝簪組客 誰識醉騰騰


深居饒野興 門冷入杉松 鳥外閑頻往
人間事罕逢 水軒吟片月 秋榻夢千峰
憶得看新雪 相招靜話重


日暮蟬鳴急 臨流動別吟 片帆衝晚照
歸鳥入遙林 月色寒溪靜 鐘聲岳寺深
蘋洲逢舊識 應得話無心


烟雨葦森森 飛翔豈易尋 印沙蹤自淺
傍水意還深 頂撼絲難斷 翎飄雪未沈
終宜鴛作侶 寧肯雜凡禽


堆青纔數點 杳杳幾千程 幽檻葉初落
高空雨乍晴 崔嵬微有狀 窈窕莫知名
招隱誰長往 眠雲自動情 文君眉易似
摩詰畵難成 鳥去何曾到 泉流豈覺聲
經秋彌冷淡 向晚更分明 仁者由來好
閑觀意不輕

