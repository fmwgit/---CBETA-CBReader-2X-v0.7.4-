卍新纂大日本續藏經數位版, No. 521 般若心經疏


小乘雖證人無我 法執迷情由未改
涅槃生死不能物 菩薩於中得自在


四大五蘊無非色 人我眾生本性空
若能發慧當心照 長辭苦厄出煩籠


空色假待曾何實 其中唯有一真如
心境曉同如幻夢 逍遙獨步入無餘


生滅虗空緣心戀 淨識相違識不通
增減了知無損益 即與能仁法性同


堅濕煖動為根本 如幻緣生死暫停
內外兩邊雖有對 觀其體性若乾城


內外中間十八處 如言兔角本無形
大聖應機方便說 隨於用處立虗名


明與無明二相□ 說苦斷集謂凡愚
人法性空非智得 假設三乘並是無


薩埵依空無罣礙 用智修真至涅槃
遠離妄想除顛倒 真謂收心向內觀


過去未來三世諸佛 皆依般若得菩提
凡夫有虗修正慧 並與能人境智齊

