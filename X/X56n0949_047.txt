卍新纂大日本續藏經數位版, No. 949 閑居編


絕頂久潛隱 心閑道更真 山深林下雪
堂靜晝無人 雲抱看經石 禽接入定身
敢言他世約 安養願相親師求淨土予志頗同故云爾


涼風吹眾木 羸病轉加前 伏枕誰相問
中秋月又圓 清光浮遠嶠 冷色混平川
不得同支許 乘舟樂浩然


淨業修持久 攀緣念已摧 冰潭殘月在
古岸夜禪回 像燭微留燄 爐香冷變
時逢舊參侶 閑坐話黃梅


繁華辭帝輦 岑寂戀山林 志向浮名淡
房扃古寺深 詩窻來皓月 齋磬下幽禽
終約逢新雪 閑過話靜心


雲門卜深隱 誰復繼高蹤 舊寺拋雙闕
新題咏十峯 大師有雲門十峯詠 禪開杉逕月
講候雪樓鐘 莫怪相尋晚 嵆康性本慵


蕭灑絕塵跡 虗廊畵列仙 洞靈潛徹海
山峭欲奔天 松古巢高 庭閑湧異泉
長生如有術 誰復歎流年


五月茆堂臥 窮秋疾未除 喬林葉盡落
舊識分皆疎 講室縈蛛網 書床長蠧魚
醫王有妙藥 飲了萬緣虗


搆廈當高巘 登臨稱遯仙 澄波寒浸郭
疊翠冷搘天 野艇浮殘照 僧樓襯淡烟
此中無俗物 自可會清賢


病負中秋約 殘秋月自新 寒波沈皓魄
碧落輾冰輪 風靜砧聲絕 烟收岳影均
何妨此夕翫 況是不人


秋盡積雨歇 幽憂病漸安 眼疼嫌字小
身瘦覺衣寬 倚杖防苔滑 開爐怯夜寒
浮生能幾日 長作水漚觀


蓴羮鱸膾美 張翰忽思歸 烟水東南闊
風帆且夕飛 靜吟新月正 閑望舊山微
獨羨長江上 遺名掩竹扉


才高淹下位 聖代尚遺賢 賈誼方流涕
楊雄正草玄 開琴逢皓月 試茗選清泉
篋有文編在 時容後學傳


杉竹競霪霪 天時正積陰 背窻秋燭暗
欹枕夜堂深 月被重雲蔽 螢依濕氣沉
無憀不成寐 況復想知音


風水分雙洞 幽奇類沃洲 猿吟清徹夜
山色冷宜秋 雲擁堦前石 鐘殘竹畔樓
賢哉白太守 五馬舊曾遊


華髮如春卉 森森易滿頭 栽培全仗老
澆灌半憑愁 世態誰能避 仙方莫漫求
迴觀短折者 欲見更無由


默坐懷幽趣 誰知動陶 牕虗殘月在
天靜少微高 書去言難盡 眠來夢亦勞
終期冐風雪 乘興泛輕舠


上行唯知足 時人豈易同 一身依樹下
萬慮盡禪中 乞食村飄雪 降眠月墜空
應悲浮世上 煩惱事無窮


梵宮藏積翠 往歲屢遊遨 月上寒溪靜
雲收峭壁高 幽堦封藥草 古樹宿猿猱
終待携瓶錫 閑棲解鬱陶


對坐當清夜 茆堂野水西 破窻秋燭冷
高木老猿啼 跡與孤雲並 身將一夢齊
幽懷言未已 明月落前溪


酷矣秦皇滅 荒哉漢武還 將軍封五利
神藥訪三山 重色為金屋 窮兵過玉關
豈知堯舜道 千古在人間


經明行修徒爾為 一名屢點春官圍
時之不利非戰罪 歸山且著老萊衣
清時貧賤誠堪恥 侏儒太飽朔方飢
男兒會有及親祿 安能泉石久低眉
束書依舊西入闕 壯心潛與青雲期
秋風嫋嫋孤魂斷 古道迢迢去馬遲
驥稱其德不稱力 神駿唯應伯樂知


散髮空林下 人間事不知 風高蕙帳冷
天遠書遲 瓶盡花朝酒 扃殘寒夜碁
無由訪幽趣 蹤跡阻江湄


寂淡無餘念 泠泠誦佛言 清香飄靜夜
明月泠閑軒 幽壑來精怪 霜林息斷猿
堪嗟浮世裏 塵事暄喧


一講更無事 翛然自不羣 閑情江上月
孤跡檻前雲 徑冷秋苔合 杉寒宿鳥分
濤聲且暮近 應向出禪聞


羸病身未死 輕安人屢亡 穹旻不可問
浮世轉加傷 三十共嗟短 百年同好長
未能齊一夢 何以事空王


交知心莫逆 出處任相違 月裏方攀桂
山中自採薇 致君期有術 遯世貴無機
華髮他年事 雲泉亦可歸


江寺期終老 清香講次焚 月怜秋後見
潮愛夜深聞 古木青陰合 殘雲靜片分
相懷未能去 來鴈又成群


要地慵投刺 剛腸恥折腰 舊山歸興切
殘日去程遙 大野明殘燒 空江響落潮
到時雲樹下 靜聽猒懸瓢


傍砌根全露 凝烟竹半遮 臘深空冐雪
春老始開花 止渴功應少 和羮味亦嘉
行人憐怪狀 上漢採為槎


去秋曾訪我 一別又經年 落日無來信
西風滿耳蟬 頭應添素髮 詩合有新編
未可輕丹桂 蹉老海邊


寂爾歸真界 人間化已成 兩朝欽至業
四海仰高名 舊跡存花社 遺編滿帝京
徘徊想前事 庭樹跪鵶鳴


牢落誰知趣 深居野興饒 固窮期道在
寡合鄙時澆 徑靜苔長綠 山寒雪未消
殘陽荷輕 閑望傍村橋


年過不惑便衰殘 消息浮生萬事閑
慙愧眼前無俗物 舉頭終日見雲山


慧遠風流廬岳隱 支公高尚沃洲栖
閑思石壁堪長往 擬躡浮雲上石梯


瑪瑙坡前住 清幽絕世緣 湖澄秋夜月
山碧晚晴天 了性方成佛 燒丹漫學仙
會逢溫伯雪 目擊道還全


門徑任苔荒 長年寢一床 病中消白日
詩裏發清狂 窻暗雲遮月 林明葉墜霜
百年能幾日 兩已蒼蒼


浮華念久絕 閑臥愛茆堂 門外滄洲闊
閑中白日長 庭寒頻墜果 爐煖忽飄香
寂寂無他事 誰知世路忙


一歲期今夕 高空雨忽零 虗牕沈素影
疎竹動秋聲 已被雲陰閉 徒懷永夜明
徘徊倚山閣 誰見此時情


兒奴屢背約 辱我漢天子 瞋目而語難
五陵年少子 舉手提三尺 報國在一死
匹馬立奇勳 壯哉傳介子


世態如輪轉 勞生豈定期 否終還受泰
樂極又生悲 商代尊伊尹 秦庭戮李斯
未能知幻化 安得證無為


隻忽飛去 清音更不聞 遠應尋鳳侶
閑恐避鷄群 岸靜休臨水 庭空罷舞雲
唯餘舊蹤跡 篆字印苔紋


四明乃舊隱 岑寂宅神仙 寒松糅紫霞
幽巖落飛泉 經秋動歸心 荷登江舡
澄波漾殘暉 群峯插晴天 窈窈空林下
片石待安禪


松下消搖自扣扉 相留終日話真機
煙藏花島青牛臥 客散仙房獨歸
丹井泉澄天影小 玉壇風冷磬聲微
乘閑擬學冲霄術 九土茫茫得者稀


世上誼譁耳不聞 煙蘿深處絕人羣
歲寒弗改憐高柏 舒卷無機愛白雲
閑採藥苗醫故疾 旋編紅葉寫新文
有人來問居山意 寂寂茆堂日又曛

