卍新纂大日本續藏經數位版, No. 744 四分律名義標釋


悉曾為親屬 眾穢所成長 恐怖諸含生
是故不應食 一切肉與葱 韭蒜及諸酒
如是不淨物 修行者遠離 亦常離麻油
及諸穿孔牀 以彼諸細蟲 於中大驚怖
飲食生放逸 放逸生邪覺 從覺生於貪
是故不應食 邪覺生貪故 心為貪所醉
心醉長愛欲 生死不解脫 為利殺眾生
以財取諸肉 二俱是惡業 死墮叫喚獄
不想不教求 此三種名淨 世無如是肉
食者我訶責 更互相食噉 死墮惡獸中
臭穢而顛狂 是故不應食 獵師旃荼羅
屠兒羅剎娑 此等種中生 斯皆食肉報
食已無慚愧 生生常顛狂 諸佛及菩薩
聲聞所嫌惡 象脇與大雲 涅槃央掘摩
及此楞伽經 我皆制斷肉 先說見聞疑
已斷一切肉 以其惡習故 愚者妄分別
如貪障解脫 肉等亦復然 若有食之者
不能入聖道 未來世眾生 於肉愚癡說
然此淨無罪 佛聽我等食 淨食尚如藥
猶如子肉想 是故修行者 知量而行乞
食肉背解脫 及違聖表相 令眾生生怖
是故不應食 安住慈心者 我說常厭離
師子及虎狼 應共同遊止 若於酒肉等
一切皆不食 必生賢聖中 豐財具智慧

