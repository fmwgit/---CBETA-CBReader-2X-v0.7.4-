卍新纂大日本續藏經數位版, No. 1484 慈悲藥師寶懺


以此經呪功德 回向護法龍天
三界岳瀆靈聰 守護道場真宰
祈福保安平善 莊嚴無上菩提
普願法界眾生 共入毗盧性海


願此香華遍十方 以為微妙光明臺
諸天音樂天寶香 諸天肴饍天寶衣
不可思議妙法塵 一一塵出一切塵
一一塵出一切法 旋轉無礙互莊嚴
遍至十方三寶前 十方法界三寶前
皆有我身脩供養 一一皆悉徧法界
彼彼無雜無障礙 盡未來際作佛事
普熏法界諸眾生 蒙熏皆發菩提心
同入無生證佛智


願此香華雲 遍滿十方界 供養一切佛
尊法諸菩薩 緣覺聲聞眾 及一切天僊
以起光明臺 過於無邊界 無邊佛土中
受用作佛事 普熏諸眾生 皆發菩提心
容顏甚奇妙 光明照十方 我適曾供養
今復還親覲 聖主天中王 迦陵頻伽聲
哀愍眾生者 我等今敬禮


妄念成生滅 真如不變遷 總持難思議
無住對空宣


佛面猶如淨滿月 亦如千日放光明
圓光普照於十方 喜捨慈悲皆具足


無上甚深微妙法 百千萬劫難遭遇
我今見聞得受持 願解如來懺法義


稽首東方滿月界 微妙正覺藥師尊
三祇果滿不思議 十號名稱無等倫
二六願門因地發 百千相好果中圓
慈悲海闊測難量 功德山高讚莫盡


普賢王菩薩 象駕光臨
有一菩薩 結跏趺坐 名曰普賢
身白玉色 五十種光 光五十種色
以為項光 身諸毛孔 流出金光
其金光端 無量化佛 諸化菩薩
以為眷屬 安庠徐步 雨大寶華
至行者前 其象開口 於象牙上
諸池玉女 鼓樂絃歌 其聲微妙
讚歎大乘 一實之道 行者見已
歡喜敬禮 復更讀誦 甚深經典
徧禮十方 無量諸佛 禮多寶佛塔
及釋迦牟尼 并禮普賢 諸大菩薩
發是誓願 若我宿福 應見普賢
願尊者徧吉 示我色身

