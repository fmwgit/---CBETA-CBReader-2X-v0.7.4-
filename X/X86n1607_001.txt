卍新纂大日本續藏經數位版, No. 1607 居士分燈錄


世間最上事 惟有修道強 若悟無生理
三界自消亡 蘊空妙德現 無念是清凉
此即彌陀土 何處覔西方


惡心滿三界 口即念彌陀 心口相違背
群賊轉轉多 一塵起萬境 倐忽遍娑婆
色聲求佛道 結果盡成魔


識是不受塵 心亦不顛狂 妙智作心師
名為破有王 須臾證六度 動用五種香
此矣真極樂 亦是真西方 釋迦無量壽
同居此道場


慚愧好意根 無自亦無他 無自身無垢
無他塵不加 常居清淨地 知有不能過
舊時惡知識 總見阿彌陀


十方同一等 此是真如寺 裏有無量壽
本來無名字 凡夫不入理 心緣世上事
乞錢買瓦木 蓋他虗空地 却被六賊驅
背却真如智 終日受艱辛 妄想圖名利
如此學道人 累劫終不至


四性同一舍 三身同一室 一切惡知識
總見彌陀佛


說事滿天下 入理實無多 常被有為縛
何日見彌陀


一念心清淨 處處蓮花開 一花一淨土
一土一如來

