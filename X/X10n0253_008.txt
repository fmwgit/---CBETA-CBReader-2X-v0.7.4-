卍新纂大日本續藏經數位版, No. 253 圓覺經夾頌集解講義


辨音汝當知 一切諸菩薩 無礙清淨慧
皆依禪定生 所謂奢摩他 三摩提禪那
三法頓漸修 有二十五種 十方諸如來
三世修行者 無不因此法 而得成菩提
唯除頓覺人 并法不隨順 一切諸菩薩
及末世眾生 常當持此輪 隨順勤修習
依佛大悲力 不久證涅槃


釋迦老子性顛蹶 蜘蛛網撈水底月
辨音不解拈金彈 斷貫索繫天邊鴈
二十五輪更互修 得便宜處便垂鈎
錦鱗不在輪上 莫向烟波深處求


辨音又問幾般輪 幾種脩持可證真
單複圓門雖有異 靜幻寂觀要區分
各安標記欲探結 先莫求哀悔罪根
二十五輪依幻覺 無修習處示修因

