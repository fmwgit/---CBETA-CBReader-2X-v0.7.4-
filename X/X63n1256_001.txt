卍新纂大日本續藏經數位版, No. 1256 宗門玄鑑圖


迢迢空劫絕人行 却駕坭牛海底眠
休問偏來與正去 皎然紅日夜東昇


父子相逢豈偶然 一輪拋却海東邊
機鋒互喚人難會 體用如如用自玄


溈山與仰山 機暗獨難言 飛開翼
明珠轉一盤 方圓難可並 起坐不相干
手舞既足蹈 徒勞運右端


一喝分賓主 照用一時行 更有知端的
日午打三更 千秋林也晚 庭際菊初
般若隨緣內 真如不動關 霜飄紅樹老
風度碧潭寒 不落見知境 分明說似看


臨濟好兒孫 三玄四主賓 休論佛與祖
那說聖凡倫 棒來如雨點 喝去似雷奔
擬議攔腮掌 誰能繼祖燈


臨濟好兒孫 多將棒喝論 擬動拈棒打
臨行又業盆 休論佛與祖 那說聖凡倫
更生斯見解 東魯覔西秦


枯木堂前纔撫掌 夜明簾外已謳歌
若將耳聽終難會 眼裏聞聲不較多


截斷眾流一句傳 乾坤函盖更幽玄
三關透脫知何處 逐浪隨波利有緣
今古韶陽一句傳 江南三月菊花鮮
行人莫染眸中屑 誰信靈雲妙悟玄


雲門嗣雪峰 機與睦州同 理出千差外
言居一句中 九秋深夜雨 三月落花風
常見波斯說 蟭螟吞大虫


達境唯心萬法空 南園春暖動和風
昇元閣在御街裏 曾聽元音演莫窮


法眼一宗枝 玄中意自奇 直須明自己
更不假脩持 門裏分賓主 言中絕路岐
若論端的旨 打瓦更鑽龜


絕後重甦得旨深 拈來信手莫沉吟
須明劫外玄玄句 方契宗門佛祖心


權分九十六圈攣 脫印相承有所傳
垂手為人曾作拜 橫身應物善交權
禪天雲散心光顯 義海波澄月影圓
明暗相參看變態 莫教辜負草鞋錢


堂堂賓主歷然分 無位真人不可親
栗棘蓬中能出手 金剛圈裡解翻身
腮邊一掌機鋒峻 肋下三拳意志新
胞次來能明七事 盲枷瞎棒枉勞神


劫波空處妙難通 擬欲無功已墮功
偏正未曾離本位 君臣那肯異深宮
玉樓轉側方圓備 寶劍澄明理事同
雲輦月娥歸半夜 晚來烟霧尚朧


睦州爐鞴雪峰鎚 打就金毛獅子兒
三句揩磨區法則 十門規度別機宜
樹凋葉落金風急 雲淡天低曉日遲
情見到頭窺不得 離心意識始方知


即俗明真總萬方 法灋從此露堂堂
山河大地皆標格 草木叢林盡發揚
秋雨徧催棃葉老 春風齊折杏花香
義天覺海周沙界 窺管持蠡難忖量

