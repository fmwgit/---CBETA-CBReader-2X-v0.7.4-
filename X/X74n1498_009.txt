卍新纂大日本續藏經數位版, No. 1498 法界聖凡水陸大齋普利道場性相通論


豈有身乎 而陪上席 法筵健將 君為第一
佛佛之師 聖聖之母 癡人無慧 索之空有


天衣瓔珞 富貴聰明 貪喫小果 稍欠精神
中間有人 如麟一角 別有僧焉 勝義超卓


八部佐天 六卿治世 苦矣凡流 聖哉開士
星羅碁布 泠然寶心 依真而住 無有古今


九蓮花裏一童真 一一童真共一因
聞說真靈無二路 不煩仙訣度長春


尊天富貴 大神聰明 寶威靈耀 罄寫生平
求其來處 了不可得 遇著善財 作善知識


回心一脈 前妄勿貪 泠泠進 全現家山
百億日月 但一塵寰 極目無邊 何處仙班
一一世界 作我珮環 來歆法供 鏡影飛涵


誰知其樂 空歎賢哉 執理與事 兩墮輪回
輪回二字 不須提起 深入法界 欲無言矣


忿怒吉祥 英雄叱吒 慈悲圓滿 天女變化
一佛巍巍 天上天下 回轉從心 剛柔八卦


隱身環衛 眷屬孔多 分途變化 鏡影不譌
金城湯池 佛國無魔 立功何處 自性彌陀


佳哉法會 即今凝然 英華吐露 飛過九天
香雲寶雨 齊赴法筵 蓮華欲語 化鳥無冤


天邊人語 不隔絲毫 依依一堂 精神更超
化工化工 天然不淆 幾人錯過 囈語刀刀


雲中君耶 山上人耶 執此妄影 羣號真耶
與佛齊稱 乃轉輪耶 不凡不聖 實之賓耶


龍鳥蠎疑神 樂部音樂作 羅剎鳩槃茶
夜叉更卓犖 主臣男女眾 一一威神略
神威滿太空 此事可斟酌


飛行人主 曾莫予違 十善調暢 靈馭芳徽
重重國土 多少心機 一齊轉動 候佛指揮


身面言說 一機抽六 蝸角生生 誰為家國
可憐蟲子 飛其神脈 一念入微 光中蒙福


忍心一發 勝境圓開 不入天品 為挾風雷
水自不動 山自轉回 鏡影空花 閱境知歸


幻中無孽 即是道人 靈因具足 勿犯風塵
風火不常 通力非真 真存妄盡 別有精神


釋迦大龍王 前身狗而白 今作天人師
威靈涵佛國 蛤也而天 能也而淵
變化不變化 筆墨是雲煙


何堪輪轉 未涉死生 乘緣入會 鏡影鐘聲
光音破惑 打落無明 時哉時哉 昏散同清


點綴虗空 星幢來往 不見其身 令人可想
此中妙機 非伸非縮 當官而行 何曾離局


縱橫普遍 偶露一星 撥開塵點 法界空靈
孰親孰疎 佛眼垂青 請君直往 安樂門庭


綺交脈注 非生非佛 一片靈機 佳哉
中有黠者 點睛飛空 助我經綸 救此羣蒙


劣於品 苦於身 陰風颯颯 欺我性真
真常不受欺 果錯由於因 速疾變化去
同作光明輪


玲瓏地獄 如瑠璃瓶 一一芥子 全是真靈
一朝破空飛出 同入遮那戶庭
我聞古昔阿鼻眾生 生天證道教化眾生
齊得金輪位 即今點點飛動猶如星

