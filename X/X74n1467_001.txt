卍新纂大日本續藏經數位版, No. 1467 禮念彌陀道場懺法


眾生見佛 秪是一心 佛度眾生
不離大願 心猶鏡然 交光涉入
願猶地然 有種即生 汝且觀此
諸大幻師 陽燧取日 方諸承月
本無去來 緣有彼此 當知淨土
亦復如是 又如二人 出門相背
一人適燕 一人適越 乃至終身
各不相值 苟為相求 萬里咫尺
佛愛眾生 如母憶子 子若逃逝
雖憶何為 子若念母 決定見母
我觀彌陀 作慈母想


為佛長子 一切菩薩 是我眷屬
無量法財 隨意充足 孰有智者
甘受貧苦 捨極樂土 戀閻浮提
發心還家 須知道路 極樂居士
是汝導師 當知此懺 諸資粮具
稽首十力 為我證明 敬告佛子
當作此觀


啟運彌陀道場懺法一心
歸命十方三世一切諸佛


集此彌陀禮念懺 欲於濁世救群生
同超三界出輪迴 盡令離苦生極樂
自恩福薄智慧淺 凡愚學寡文荒踈
發揮淨土讚彌陀 捧土培山蠡酌海
懺法廣大才輕微 慚恐不契諸佛心
我今清淨身口意 焚香哀請道場中
仰告三世與十方 彌陀淨土諸三寶
惟願不捨大慈悲 神通法力冥加護
願賜觀音甘露辯 下筆盈軸如智覺
上契諸聖下契機 集成懺法度有情
眾生見聞喜信受 流通傳布遍十方
廣度一切眾生界 盡未來際恒無盡
若有十惡無間罪 遇此懺法滅無餘
現在皆具五功能 過去咸蒙八解脫
臨終悉願往西方 共覩彌陀成佛道


西方諸三寶 我等與眾生 志心歸命禮
願生安樂國


願共諸眾生 往生安樂國 志心歸命禮
西方彌陀佛


願共諸眾生 往生安樂國 志心歸命禮
西方彌陀佛


佛教於阿難 西方禮三寶 彼此遙見聞
無量壽經說


夫人韋提希 引導未來人 求生極樂國
十六觀經說


造惡中夭人 念佛或供養 復增其壽命
決定王經說


恐怖縣官者 念二菩薩名 解脫恐怖厄
彌陀大經說


昔有四億眾 願生無欲國 同時見淨土
斷結經中說


眾生念彌陀 菩薩常衛護 鬼神不得便
往生經中說


有善相童女 厭濁禮西方 佛力化為男
經律異相說

