卍新纂大日本續藏經數位版, No. 1510 釋迦如來行蹟頌


此法行彼土 一千餘許載 東流至震旦
後漢明帝時 賷來者是誰 摩藤竺法蘭
君臣及士庶 皆信受奉行 因建白馬寺
安舍利經像 此土諸塔寺 由茲始興起


是時於此方 道法廣興布 五岳諸道士
六百九十人 僉議上疏云 莫信胡神說
聖上若信此 華俗盡歸邪 彼我法真偽
願須火試之 帝即頷其言 命集白馬寺
爾時道士眾 各賷道經來 分置於兩壇
威儀甚嚴潔 舍利與經像 別安於道西
道眾爇名香 遶壇而泣曰 我道之興替
但在於今日 向天陳願志 便縱火焚之
道經盡為 梵經完不燒 舍利直上空
放五色光明 映蔽白日光 旋環如蓋覆
摩藤涌在空 廣現諸神變 出大梵音聲
歎佛功德海 又說出家德 諸善中第一
帝聞大忻悅 群疑亦皆息 爾時諸大臣
尊卑士女等 一千三百人 一時俱出家
彼諸道士眾 亦順伏出家


自漢至於唐 貝牒多出來 譯之成部袠
六千有餘軸


歷代諸帝王 及與臣僚眾 同心大弘闡
國泰亦身安 其有毀謗者 現世便招殃
後苦亦應大 悔之何所及


法住於世間 一萬二千年 正像各千歲
末法一萬年 中分五牢固 各歷五百年
機根漸變移 法亦隨減滅 第一解脫牢
此時人根利 會正取道易 與佛世無異
二名禪定牢 人根稍微劣 久久習禪那
乃得三達智 三曰多聞牢 情識漸愚鈍
雖得多聞法 慧擇未能明 四稱塔寺牢
人爭起佛廟 處處設道場 修證者萬一
五為鬪諍牢 但諍論諸法 未了深密義
憍己愌他宗


最後五百年 亦有修證者 自後至萬年
多修無一得


此時所生人 福薄障濃厚 多行不善事
死當墮惡道 雖是依教人 其心貪利養
曾無一念信 法豈染其神 譬如師子蟲
乃自食其肉 法中人亦爾 依之還自破


又有天魔王 作佛弟子形 現怪而惑眾
毀佛讚魔法 佛法迸其心 棄之如脫屣
魔法順於情 從之如渴飲


佛滅七千年 人壽止三十 從茲到十歲
三灾次第起 飢劫諸穀滅 何處得精味
人唯煎骨飲 飢羸多滅亡 病劫非人盛
吐毒如猛燄 遇者即殞命 屍通一天下
刀劫人多恚 隨執皆成刃 父子互相殘
人氏皆略盡


經像雖存世 無一崇奉者 比丘行俗行
聖賢亦不興 爾時像自頺 經盡歸龍宮
唯有彌陀法 百年留世間 導諸有緣眾
盡生極樂國 是知彌陀佛 悲願最深切


咄我等眾生 無始業障濃 晚生濁惡世
聞法不生信 雖然亦可快 幸及未墜時
人身固難得 作男子亦難 出家最甚難
聞法難復難 如今獲四難 此誠非小緣


勸諸新學輩 應生忻慶心 又念無常身
猶如石火光 井枯魚少水 象逼鼠侵藤
念念命隨減 嚊吸安容保 時時慎三業
莫與惡相交 歸依三寶戒 五戒與八戒
十重六八輕 乃至八萬戒 雖未具堅持
但可日誦念


布施及安忍 精進修禪智 讀誦書經論
禮念佛菩薩 或修營佛廟 或造建僧坊
或塑聖形 或修古經像 或歌詠三寶
或掃塔獻華 或燒香然燈 或作樂供養
或奉養師親 或行世仁義 或敬老慈幼
或悲諸有情 或隨喜他善 或謙心軟語
隨宜但行一 亦當成佛道


若願生安養 隨功生九蓮 得見彌陀佛
聞法悟無生


不爾當來世 必逢慈氏尊 龍華三會上
自然皆證道


向說諸善因 俱通大小乘 凡夫根性異
迴向亦不一 或望人天樂 或求四聖果
雖是善果報 成佛大遲緩 中間無量劫
徒勞虗受苦 若欲速離苦 應迴向大乘
所作大小善 當迴向三處 先四恩三有
及法界有情 次佛果菩提 後真如實際
若如是迴向 毫善等虗空 譬如一滴水
投之於大海 與海成一體 深廣無涯底


雖未完戒品 亦未修諸善 但結大乘緣
功倍餘眾善 大乘義云何 諸法實相是
聞此實相理 其心不驚動 暫生一念信
福德已無量 因發菩提心 已具悲智願
即為世間眼 當作天人師 雖在凡夫地
功超二果聖 是名真佛子 能報諸佛恩
欲入如來室 斯門其舍諸


常樂住蘭若 不然隨眾居 群居須慎口
獨處要防心 遠離惡知識 當從善友教
身不離袈裟 食當須應器 手不釋黃卷
不樂看外書 目不視女人 見之猶毒蛇
非病晝不臥 臥則須右脇 非飢不餘食
食則須節量 寢不敷茵蓐 眠亦不放恣
坐必不背西 行時但視地 語常離戲笑
取要不應多 受嚫作三分 不宜全受破
勿得畜物多 以作障道緣 亦勿繁眷屬
增長憍瞋慢 如是若干事 沙門急先務
苟不能如是 豈得名浮圖 雖受四事供
猶如吞餌魚 當來必償債 得無慙且懼


如上許多事 散在諸經論 今集成略頌
一代義鍾茲 如海一滴水 具含百川味
一嘗知眾味 諸生莫輕忽

