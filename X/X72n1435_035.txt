卍新纂大日本續藏經數位版, No. 1435 無異元來禪師廣錄


儒聖之統 歷年五百 聞而知之 與見無別
迦文眼藏 一祖無宗 覿面傳心 曰在爾躬
將心與傳 了不可得 不可得中 剎塵劫
塵劫剎那 非去來今 等無間緣 異世同神
諸識猶爾 況真如性 古鏡新磨 明明祖印
所以洞宗 集于壽昌 大好山下 五位全彰
即彰即藏 無跡亦跡 黑白交參 綿綿密密
峩峯非住 寶方不來 樹頭雲破 池面天開
不許人知 聊通一線 壽昌所聞 博山所見
殺活縱橫 鳥道不行 全身歸父 退位朝君
從平等慈 流差別智 海墨書空 解脫文字
和寡彌頭 惜得眉毛 盡法行持 令嚴寂寥
到處垂綸 逢場栽竹 長者馳求 醫王付囑
星隕告符 仰此頺山 日面月面 前三後三
不涉虗玄 重談至妙 起坐啜茗 莞爾而笑
師所住處 即名少林 桂子飄香 其聚如雲
迷中倍人 咄哉廣瀹 湛然十虗 徒勞執捉
師無身度 何墖何銘 威音那畔 石女彈琴

