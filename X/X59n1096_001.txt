卍新纂大日本續藏經數位版, No. 1096 淨心誡觀法發真鈔


煩惱如河沙 先斷惡二種 一財二是色
死時神不恐 吉羅須護持 況言犯四重
三聚戒清淨 布薩心喜踊


鄙夫愛則色 誡汝斷貪著 由財三世苦
因色入火鑵


色能障聖道 財能令行薄 審諦自看心
知貪是狂錯


智避如火坑 頑愚不嫌惡 若犯當悔除
除已更勿作


一切有形類 終歸填溝壑 持戒禁情苦
後受大安樂


自知欲情多 一向觀不淨 背捨得解脫
欲竭即得定 若當逐講論 念欲轉熾盛
是即非對治 下道入險徑


自知瞋恚多 一向修慈悲 毒火得清凉
成就善律儀 若當逐講論 非治徒勞疲
貪瞋更增長 重被煩惱羇


自知愚癡多 諦觀十二因 始悟輪迴苦
了知無我人 若當逐講論 見諍終日喧
放本求枝葉 不能拔斷根


自知我慢多 諦觀十八界 方得無人解
吾我病即差 若當逐講論 反益三塗債
計我常求勝 名利自杻械


自知亂想多 常數出入息 覺觀漸得成
加我戒定力 若當逐講論 喧塵未能息
遞互相是非 何時滅事識


何因說五停 復不逐講經 抱疾說藥方
祇欲取聲名 凡夫貪利養 無心治忘情
若修五停觀 決定修道成


貪如犲狼性 瞋如惡龍心 壞法故毀禁
污戒犯姦婬 識法望除毒 反更作罪深
造業心無悔 命過就刀林 墮大無間獄
佛性歷劫沈 如軄除名罰 失勢不堪任


云何破戒口 噉人食憍恣 云何破戒手
受人財物施


云何破戒身 坐臥好牀褥 云何破戒業
受佗禮己足


五部戒律中 宗要斷財色 修禪觀不淨
對治自忍抑 林野歎死屍 內心懷悲惻
我身會當然 貪熱即時息


三毒甚強盛 摧之用智力 衣求破弊衣
食即一坐食 常行平等心 淨意怛質直
若不能如此 袈娑覆荊棘


世人習多聞 未曾行一分 妄情取妄法
諍競起紛紜 入道依次第 戒定自資薰
淨命如迦葉 勿得同六羣


敷演說法師 二種陞高座 一者福無量
二者離罪過 慈心成就人 法施勝財貨
瞋垢是非佗 棘刺上坐臥


有漏為基堵 無明作根本 解經不除毒
法師自傷損 賊心求名利 怱怱未思忖
嬰孩欲登梯 先須戒足穩


學士聦明者 舉動多輕躁 或有錯解義
邪見復顛倒 是故定治動 七覺中法要
定慧平等修 種智得微妙


世尊在世時 唯教修出離 習善莫生足
少惡即遠避 念念觀無常 勤修真對治
寂慮學禪那 何須著文字


正法證道時 淨法調眾生 隨事秉羯磨
除垢獲三明 像法盡至末 羯磨癈不行
雖復似和合 集則起鬪諍


凡是諸經律 甘露亦毒藥 解服百疹瘳
不消病發作 知法不向心 解經行轉薄
棄捨戒定業 文字處起著


所以韻句撰 讀時心歡樂 靜坐好思量
觀察自忖度 何緣重頌偈 文少義廣愽
依誡益汝身 信受勿疑惡


或見他毀罵 輕賤心漠漠 此約大乘教
與理不違錯


世有六種難 難得已得具 勤修戒定慧
善解名味句 是故學大乘 問即須知處


受他檀越食 飽腹無智慮 無智長貪瞋
不能如法住 犯禁毀戒足 命終生四趣


凡夫狂癡性 所見常不正 資養三毒身
貪瞋轉增盛 未觀屍穢形 持糞如行屏
常遊違順境 詐偽起諂 實無常我樂
妄見常我淨 罪業顛倒故 恒遊諸險徑


智者如實解 慧命心決定 觀世如夢幻
窮真道成聖


可怪凡夫人 積聚貪瞋癡 破戒無羞耻
輕賤木叉珍 追求忙如火 種植涉艱辛
教他多布施 自捨若抽 慠慢善知識
恃怙膿血身 放逸著五欲 何時出苦津


衣貪五色服 食貪常飽肚 捨靜入憒閙
經戒未曾覩 草復掘地 溉灌治園圃
生業過俗人 瓮匱居三五 唯憂財不足
鎻門牢閉戶 高聲大語笑 謟慢心未普
毀犯四重禁 觝突兇如虎 身壞永沈淪
罪畢生夷虜


可念眾生犯 癡暗無慧光 但貪目前利
不見當來殃 出家望靜樂 返為馳逐忙
抱財忽命終 道俗分張 惡性如蛇蝎
惡貪如犲狼 剃頭無實德 高容返自傷
隱罪求名聞 不畏利養瘡 白衣修戒施
壽盡生天堂 沙門倒慳惜 不觀空無常
唯知造惡業 觸事皆面牆 破戒違律儀
無慙故覆藏 我作還我受 三塗遣誰當
雖無我人法 善惡亦不亡 三界輪迴苦
六道生死長


如是諸惡過 謹慎好思量 願斷相續因
持心如金剛 定水洗煩惱 戒城自遮防
德如螺髻梵 去處見西方


口誦無常經 身作有常計 求望他利養
合眼未觀諦 三衣唯欲好 不肯著破弊
內心至麤橫 外相真似細 欺誑世間人
大悲為流涕 賢聖不讚歎 善神不扶衛
業障日夜增 戒定念念滯 雖有兩箇眼
復患一雙


八萬四千法 對治多種病 是名大方便
成就善巧行 執相名誑佛 著我起見諍
比丘自沈溺 不能到究竟 故修三脫門
法空資慧命 深觀緣集故 證智更歡慶


賢聖出三界 常遊三界境 觀諸眾生業
如形對日影 智者慎威儀 持戒心勇猛
屏處無闕失 四念堅固秉


觀身如毒蛇 察心如冤家 身心是大患
覆罪如河沙 智者犯已悔 終不蓋疵瘕
藏過嬰惡名 地獄受鐵叉


苦哉末法時 比丘比丘尼 剃髮雖改服
猶守貪瞋癡 假名優婆塞 諭諂優婆夷
名中喚五戒 實未具一支


口常誦藥方 心病不肯治 惡業覆障故
邪命求餘資 身見執著我 不覺即分離
亦不觀五陰 氣息若懸絲 人前粗斂攝
屏處踰須彌 唯懼人怪笑 不畏天證知
欲醉狂情發 行坐染心思 纏綿破重戒
命終墮阿鼻 地獄經一劫 劫盡更復移
此苦難堪忍 屏處最慎之 為造狂業故
諸佛發大悲 犯欲須臾樂 受苦無量時


經曰人從生 即有二種天 晝夜與身俱
共人同受年 一念為善惡 了了皆現前
惡多天減筭 善強命長延


毗盧遮那佛 身界廣無邊 於一毛孔中
容受三大千 性照圓明徹 含生上福田
以眾屏多過 無緣起慈憐


云何破戒行 默受稱揚讚


若犯此五事 諸天共悲歎

