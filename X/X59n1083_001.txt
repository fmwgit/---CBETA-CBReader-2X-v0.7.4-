卍新纂大日本續藏經數位版, No. 1083 修習瑜伽集要施食壇儀


佛面猶如淨滿月 亦如千日放光明
圓光普照於十方 喜捨慈悲皆具足


大寶華王座 人天普護持 我今登演處
觸目即菩提


云何於此經 究竟到彼岸 願佛開微密
廣為眾生說


我今振鈴杵 聲徧十方處 禮請諸聖賢
悉皆來赴會


此乃一切諸如來 手中執持金剛杵
金剛佛母大勇識 我亦恒常而執持
願滅有情大愚癡 唵賀囉賀囉吽三遍


左手執持微妙七寶鐸 洪音振動十方及三際
梵音嘹喨驚覺魔冤心 摧碎邪妖魍魎諸鬼魅
右手執持金剛降魔杵 威勢力重八萬四千觔
摧壞天與非天魔眷屬 普使回光返照而渴仰
內外冤魔三毒四害等 呪咀魘禱波旬及外道
三尖火輪遣魔變空力 能使顛倒夢想皆遠離
八方四面忿怒諸天魔 聞我作法諦聽而信受
唧叭怛秘密妙伽陀 彈指掃蕩惡及禍祟


五方五佛大威神 結界降魔徧剎塵
今宵毗盧冠上現 一瞻一禮總歸真


羅列香花建寶壇 重重佛境一毫端
心融妙理虗空小 道契真如法界寬
相好慈悲秋月滿 化身騰處暮雲繁
香煙堆裏瞻應現 萬象森羅海印含


方便自性不壞體 金剛不壞大勇識
最勝無比超出相 今此所作皆成就
勝慧自性甚深性 演說最上法輪音
以無生現方便身 今此所作願得成


一切方隅所有地 瓦礫砂磧等皆無
琉璃寶地平如掌 柔軟微妙願安住
猶如極樂國莊嚴 妙寶為地眾花敷
園林池沼無缺少 以大法音願具足
從出世間復能現 種種七寶之所成
無量光明徧照處 諸佛菩薩願安住


六字大明王 功勳不可量 現前清淨眾
異口共宣揚


最勝光明自在王 如來宣演妙難量
昔因慶喜生惶怖 口雷音報禍殃
稽首殷勤白教主 興慈濟物利生方
如今稽古重拈出 凡聖同遊解脫場


諦想清淨廣大曼答辣 四洲充滿無量珠珍寶
一一皆如妙高摩尼聚 奉獻上師三寶願安住


寶山寶海妙寶座 天衣纓珞如意樹
寶池妙花香燈塗 週遍法界滿虗空
寶珠自性廣大海 七寶之中最殊勝
獻如雲聚妙寶供 我今虔誠而奉獻
中央八峯須彌盧 四大部洲諸形相
以日月等而圍遶 黃金白銀與寶玉
麻薩葛斡及琉璃 赤珠乃至石心等
奉獻上師三寶前 唯願慈悲哀納受


我今依教建立曼拏囉 量等虗空金剛為寶地
字字密言惟心之所成 須彌日月七寶四天下
衣服傘葢伎樂幢旛雲 寶座珍羞樓閣并宮殿
池沼園林名花普遍布 奉獻上師三寶護神等
惟願慈悲納受生歡悅 屏除魔礙集福施安寧
今宵施主所求皆如意 盡未來際吉祥無間斷

