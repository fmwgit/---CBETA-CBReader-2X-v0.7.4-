卍新纂大日本續藏經數位版, No. 1015 圓宗文類


天上天下 金僊世尊 一心十號 四智三身
度脫五陰 超踰六塵 生靈歸敬 所謂能仁


萬法惟心 心須至淨 由彼一念 能生萬行
背覺為妄 悟真則聖 稽首法門 昭然佛性


六度無懈 四恩匪常 為人眼目 助佛津梁
體潤一雨 心薰眾香 道無不在 此土他方


稽首於十方 一切諸三寶 我今讚此經
眾生悟圓通


方廣大圓宗 主時成就道 四嚴別顯處
十身坐其中 同異眾雲集 稱揚無有窮
內流海慧等 共讚佛之功 六種皆震動
徵祥天地充 一切世界海 遍滿盡虗空


如來能現相 所現相齊圓 念言眾諸問
佛地等何焉 四十齒光昭 雲奔至有緣
現瑞表說法 會中主普賢 蓮華怱爾出
流為諸教源 稱揚力靡極 無窮盡四天


普賢三昧如來藏 十方諸佛悉加持
剎塵皆入起亦爾 菩薩十益在此時
一切微動莊嚴界 妙音演法雨摩尼
毛光讚已新舊請 欲觀深理次品知


世界十緣起 立已種種依 外形各差別
內體亦多為 一切莊嚴具 極淨行所持
塵數佛現異 劫住脩短期 感人能轉變
包容盡現知


華藏世界體 毗盧往昔因 菩薩清淨行
咸能持風輪 安布建立土 剎網說微塵
中有妙華光 層層上下分 諸剎皆傍遶
十海各右巡 行布百十一 圓融難具陳


毗盧二遍照 昔說是威光 淨光勝音界
山出海中央 山上林東邑 林間有道場
前後遇四佛 勝雲照十方 王等禮足已
各各頌稱揚 見二得三昧 嗣位轉輪王
後說大方便 佛號華眼幢


體德為名號 序分初方同 菩薩念請問
佛答現神通 復次文殊說 四十法門宗
久成三世主 示現在因中 娑婆百億界
佛號數無窮 種種何差別 蓋是宿成功


娑婆四聖諦 具無量果因 苦者名逼迫
集能壞善□ 滅則云寂靜 道乃一乘門
各有無邊號 隨心調眾人 密則等異界
立名如微塵 圓融為主伴 一一具難陳


身照事法界 智照二宗源 世尊足輪下
四義信為前 光明放百億 剎土際無邊
二十有六節 十重就略詮 初重現本界
乃至究竟天 讚述超情理 菩提因果玄
偈稱八相等 體性業行全 威德法性後
因果遍周圓


菩薩問明者 法問十甚深 文殊難九首
共配十信心 一性何差別 事在性中住
眾生何調伏 隨緣佛化臨 苦樂無美惡
迷妄業報因 一法說諸法 隨根現多門
福田等無異 由器差別分 即悉不斷或
勤惰在於人 持法起諸惑 服藥不服同
有慧何用五 如王臣助風 世尊唯一道
隨情感是功 九首問佛境 般若量虗空
神力皆明現 十方如是中


淨行知首問 三業等百餘 汝今利樂眾
讚者是文殊 云何獲勝妙 說因願有諸
一百四十一 得已動必無


文殊問信德 賢首略言宣 我今隨力說
海水一滴焉 發心求正覺 三寶本為緣
道元功德母 涅槃自初賢 持戒修學處
則能福慧全 三昧門有十 大用具融詮
龍等二十喻 菩薩萬行圓 誦持比品者
其福勝于前 十方皆震動 惡道息無邊


忉利天宮會 十住法慧弘 本處皆齊現
不離一切昇 帝釋瞻佛至 座置普光明
請已入妙勝 止息諸樂聲 善根即憶念
三世盡讚稱 既坐殿廣愽 十方悉亦應


須彌頂上帝釋宮 十方菩薩來斯國
世尊兩足指光明 普照一切在神力
東方法慧總稱揚 餘九別讚佛功德
演說十住行所依 成位不退行無極


慧住於湛然 得位無有退 菩薩承威神
入方便三昧 界外剎塵佛 三業悉加誨
起定獲勝力 住處等虗空 十千信行滿
觀佛十緣宗 治地心悲智 積正行無窮
佛法家生貴 理事善巧通 正修念豈動
不退止觀融 童住菩提故 王子當紹隆
灌頂最為上 成就位滿中 顯證現祥瑞
偈說義重重


行體有三種 戒四等慧詮 正念白菩薩
答十梵行源 觀身等非相 皆悉歸湛然
不生於二解 佛法疾現前


發心功德者 三世佛智開 天王問法慧
答即甚難該 承力為汝說 後喻勝前來
發已能知際 攝勝德五圓 六種皆震動
他方證亦然 偈中復顯義 菩提心最玄


法慧明照了 所照能所詮 精進欲請說
讚畢聽許然 問云修習等 答即行體全
從行成因德 因成果德圓 十頌義再顯
應後故重宣 爾時說此意 歡喜奉行焉


夜摩宮中會 十行德林詮 不離菩提樹
齊昇于彼天 天王見佛已 殿座各嚴全
體備等有四 功德法無邊 請畢如來受
憶念昔因緣 說偈讚十佛 一切界同宣
入殿跏趺坐 寬容乃忽然


微塵世界集於會 十林菩薩來十方
足趺放光百千億 一切如是悉稱揚


順理造修行 三昧入思惟 微塵世界外
諸佛悉加持 功德林定起 說法不可思
歡喜等列十 現證盡同詞 重頌如前意
十地頗相梯


十無盡藏品 三世佛說同 徵名列總數
自他所利通 心淨號為信 依圓遍計融
制止戒成就 饒益無有窮 慚能崇重善
遠離三毒攻 輕拒暴惡愧 來於五欲中
聞則教廣愽 明有置記空 輟已惠人施
內分差別之 決擇諸法慧 於色如實知
令心明為念 菩薩捨離癡 文義無忘失
所記在任持 巧宣知實相 諸佛典豈違
總歎勝能者 願向究竟期


化主應根願 昇於兜率天 樹下皆齊現
不離亦如前 殿座成妙寶 興供種種焉
觀佛殊勝德 初後兩義詮 受請乃居殿
王獲益善圓 歌樂咸熾盛 承力讚無邊
如來就座已 一切悉亦然


眾集兜率剎塵數 來從妙寶盡十方
佛膝放光能普照 首稱偈讚金剛幢


迴向於三處 入起定前同 諸佛悉加被
具說十種宗 救護眾生等 隨離相圓融
不壞三寶信 用十境無窮 等於一切佛
知法如虗空 至處謂大願 善根遍處時
無盡功德藏 由緣無盡之 隨順堅固者
咸依心法持 等順一切眾 積聚善根宜
如相謂善合 遠離於諸迷 無縛著解脫
六十一門知 等法界無量 師位起大悲
動地生信行 周遍世界天 十方菩薩眾
同號至會前 偈頌勸修習 善住名普賢
校量此功德 莫測際無邊 群生等知數
佛子行難宣


凡聖隔絕故 超居他化天 序分明四勝
入於智慧禪 如持已定起 普告三義詮
十地標名竟 金剛藏默然 三家伸五請
法門甚深玄 歡喜獲聖性 能益二空全
離垢咸具淨 懈愧是根源 發光成就定
總持法無邊 慧住最勝 成菩提分圓
難勝得雙運 行相令互違 現前緣起智
難察平等持 遠行至無相 出世道慈悲
不動無分別 深行難可知 善慧無礙解
廣說義難思 法雲謂大智 含眾蔽如空
影像總明喻 四河入海充 職位在佛數
利益十方通 無善不可得 偈頌結重重


重會普光殿 境性為定焉 在於摩竭國
始成正覺圓 普眼從座起 合掌白佛前
欲問分四義 將答勑普賢 說十大三昧
稱法界無邊


普賢告諸菩薩眾 具說他心等十通
住於如是不思議 三世無礙智皆同


普賢告諸菩薩言 十種忍法得無礙
已今當說三世尊 總結頌意前文內


阿僧祗品者 十大數標通 心王白佛問
讚許說淵宗 恭敬受尊命 明顯數重重
德德極無盡 深廣普賢窮


如來之壽量 眾生見不同 心王告眾會
別舉剎十重 初說娑婆等 世界不能窮
玄極最後處 普賢滿其中


菩薩隨根具悲智 住非一處名皆異
八方山海仙人等 城邑雜居十有二


如來果法超言慮 眾會菩薩作念焉
佛國土等不思議 世尊加被三業全
青蓮華藏德無畏 則能通達法界圓
承力總告為宣說 正顯十門次第全


如來十身標顯德 普賢誡聽盡宣暢
一一難思互相融 有蓮華藏微塵相


逐相葢姿好 佛告寶首宣 我音為菩薩
放光兜率天 常有四十種 中說清淨焉
能照微塵界 聞益義難詮


普賢行品內 所說平等因 復告諸菩薩
但隨眾生根 略演如來境 為諸無智人
若起瞋心者 成百萬障門 勤修法六十
持則少作功 明現其瑞證 諸佛悉結通
十方菩薩眾 一切世界中 頌顯誡聽許
悲智互相融


有法三身十身通 果用化用總名焉
放大光明加二主 性起妙德問普賢
長行頌言皆悉請 如來不思現無邊
十門盡答平等果 內更有多具難宣
喻說種種無有喻 顯名受持秘密圓
地六震動眾供養 十方證成亦然
一切世界咸如是 偈文重重意在前


八會法堂內 說離世絕通 行位顯無礙
前後相圓融 佛在摩竭等 人定莊嚴中
咸動聲皆聽 三昧起亦同 菩薩知眾集
發問六位宗 普賢從信答 二百門盡窮
結勸共宣說 現瑞一切充 人法皆證成
頌中意亦重


說入法界會 悟證能所通 在於逝多內
念請眾心同 佛入頻申定 集已廣讚功
舉失顯其德 表是小乘宗 菩薩承神力
稱揚偈頌中 普賢遍開發 十種法句窮
白毫光照益 一切盡虗空 文殊述神變
十方悉滿充 無涯光大用 利益眾皆蒙
前後分本末 本會此云終 漸頓互交映
人法各相融 文殊寄十信 善財積集全
德雲等寄住 佛境智慧淵 善見等寄行
隨順解脫焉 鬻香等寄向 調香法具宣
婆珊等寄地 盡破癡隨眠 摩耶至慈氏
會攝差別緣 妙德與遍吉 因果悉周圓
見開此經者 獲福最深玄 如熏金剛種
不壞力彌堅 所作讚功德 迴向盡無邊


莊嚴樓閣建幡幢 師子頻申坐道場
諸大聲聞猶未寤 眉間放出白毫光


娑羅林裏象王迴 古昔如來塔廟開
百一十城遊已徧 云何重去涉塵埃


四維上下徧尋求 勝國誰為大比丘
七日妙峯無所見 經行都在別山頭


大海廣愽不可盡 佛功德海極淵深
十有二年觀境界 寶蓮華座出波心


隱顯經行不滯留 空中鳥迹更何求
眾生佛界元如是 豈獨楞伽一比丘


大師子座振威風 升降莊嚴市肆中
輪字法門誰與辨 十方世界語音同


十方世界微塵剎 各有如來坐道場
彼佛不來吾不往 明明影像水中央


海幢捨得施門開 普眼光明示善財
剎剎塵塵諸變化 便無一法外邊來


心如大海全容受 志若須彌不動搖
坐普莊嚴金寶座 眾生病惱見能銷


十方十剎微塵數 諸佛莊嚴諸國土
執手分形徧往時 童子未甞離本處


逆順由來是強名 刀山火聚任崢嶸
善財底事生疑悔 賴有諸天為證明


柱壁金鈴寶鑑中 摩尼瓔珞互含融
汝應觀我諸宮殿 法界重重一一同


比丘善見住三目 言我此生方出家
於一念中興供養 如來三十八河沙


我於往昔見師利 □悟入巧神通智
十千童子圍遶時 河渚聚沙自為戲


素衣垂髮無纓絡 我宅資生物物空
一器置前誰謂小 大千諸欲悉能充


無量國土諸眾生 種種所須不同欲
自從明智視虗空 一切有求皆滿足


食衣寶女諸菩薩 最上層中現世尊
長者善財初執手 八方無不大開門


療治眾生普十方 藤根國裏大醫王
善知和合諸香法 一一香中無量香


無厭足王大方便 能令眾生斷邪見
刀截湯煑猛火焚 當知一切法如幻


隨順世間三昧法 慈幢高建發明光
大千沙界人天類 臺殿雲雷悉向王


安住王都金色光 遇光身意自清涼
我求此法無厭足 過去如來出妙香


九十六種各異見 我悉調伏有方便
普令捨離執著心 山頂日光中夜徧


調和善別一切香 成就清淨安隱樂
天上人間香不同 誰能平等無諸著


大士能遊生死海 寶洲珍寶施群生
安危隨順都明了 止處不留行則行


百千圍遶莊嚴幢 無憂林中無上勝
無依無作大神通 成就一切菩薩行


輸那國土比丘尼 徧坐林中寶座時
何事善財心右遶 百千周匝木相隨


頻申瞬目妙聲音 觸處能除貪欲心
險難國中人不識 莊嚴寶地布黃金


三世如來不涅槃 栴檀座上白毫端
眾生及我元無二 開塔應須次第觀


觀音常在如來所 普現眾生一切前
補怛洛迦山險絕 寶林香草間流泉


正趣東方妙藏來 疾行解脫普門開
四維上下俱周徧 步步光明示善財


四手長舒挹海時 面以洗濯震威儀
有誰得遇芥陀利 散擲金花多少枝


光明徧地震同時 寶藏莊嚴處處隨
從往昔來常受用 云何神足按方知


城入東門日已沉 空中身現色真金
光明能破諸癡暗 一一令生解脫心


空閑止息惡音聲 遊戲神通變化成
開示出家門正路 死生長夜度眾生


坐寶蓮華侍世尊 百千毛孔現身雲
妙音隨應明明說 普喜幢標解脫門


普救眾生妙德神 大光從兩臂間伸
善財入頂身充滿 三昧智燈清淨輪


念念出生廣大喜 莊嚴解脫光明海
普人無邊法界門 摩尼幢座蓮華裏


無明昏寐警眾生 守護如來一切城
為大法師無礙 普賢行願自圓成


娑婆世界日光沒 清淨池蓮覆合華
若水若山若城野 罷遊觀處得還家


摩尼寶網覆虗空 日月星辰影像中
一切法門平等入 微塵佛剎本來同


樓閣莊嚴接善財 諸天圍遶化門開
毗盧海藏吾親入 曾見世尊兜率來


智光圓滿照因陀 劫海無涯展轉多
生死本來無過患 誰能重去問瞿波


住諸世間無所住 我身非一非多處
寶閣蓮華納十方 三千大千菩薩母


佛出母胎師子吼 至成正覺伏魔軍
我皆明憶先遺忘 清淨莊嚴解脫門


菩薩云何修與學 人間天上徧咨詢
毗羅城裏真知識 非不開陳解脫門


童子善能知眾藝 於諸菩薩學字智
昌持如是字母時 般若波羅不思議


解脫無依處道場 利人接物為宣揚
六根三昧何窮盡 功德波濤智慧光


勤求正法無休息 徧事如來盡信誠
清淨莊嚴堅固力 皆從無著念中生


善財未離沃田城 妙月欣聞長者名
解智光明安可見 宅中唯有大光明


出生城裏無勝軍 解脫了知無盡相
如諸菩薩大辨才 普見世尊無盡藏


我以住於誠願語 未曾虗妄示眾生
無邊無量諸功德 隨意施為莫不成


德生童子有德女 了悟世間皆幻住
菩薩施為本亦然 孰為生死憂悲苦


樓前彈指眾門開 一一門中一善財
現已却從來處去 去無有處本無來


爾時摩頂手長舒 百十由旬指坦塗
既置善財如所住 普門何處見文殊


毗盧海藏泯纖塵 香象無蹤孰可親
不起大心開普眼 安知身在普賢身


執象或亡象 取空空外求 斯人皷識浪
浩劫只冥搜 即象見無象 萬象歸毛頭
圓機覩一葉 法界知春秋


清淨不染華中蓮 捧持世界百億千
踴出香海浩無邊 風輪負之盡夜旋
大雄九會化諸天 釋梵八部來森然
從昏至覺不依緣 初初極極性自圓
寫之綃素色相全 是色非色言非言


宿植明因 專求正真 菴園悔跡 蓮界分身
闡揚釋教 拯濟迷津 流一雨常 恒淨六塵


辯圃方開 言泉廣濬 護持忍辱 勤修精進
講集天華 徵符地震 運斯法力 殄茲魔陳


爰標十觀 用契四禪 普斷煩惱 遐祛盖纏
心源鑑徹 法鏡澄懸 慧筏周運 慈燈永傳


名簡紫宸 聲流紺城 梵眾綱紀 僧徒楷則
鎮洽四生 曾無懈息 播美三千 傳芳百億


朕觀法界 曠閴無垠 應緣成事 允用虗根
清凉國師 體象玄門 奄有法器 我祖聿尊
教融海岳 恩廓乾坤 首新二疏 拔擢幽昏
間氣斯來 拱承佛日 四海光凝 九州慶溢
敝金僊門 奪古賢席 大手名曹 橫經請益
仍師巨休 保餘遐歷 爰抒顓毫 式揚茂實
真空罔盡 機就而駕 白月虗秋 清風適夏
妙有不遷 緣息云化 邈爾禹儀 煥乎精舍


走者之麟 飛者之鳳 猶我人傑 法門梁棟
雷吼一音 石排四眾 六相能演 十玄斯綜
後素圖真 騰光化身 葉文耀掌 蓮界栖神
鏡掛塵表 燈傳海濵 東林佛影 永契良緣


海印三昧 舍那獨尊 稱法界性 開一乘門
大雲覆世 甘露滌煩 付囑祖祖 宣布言言
雞貴義持 鴻才傑出 多能不群 九聖之一
求無上師 入終南室 學了師亡 往虗歸實
善妙有色 愛戀求歡 見心匪石 反誓行檀
金鱗負艦 利涉海瀾 鉅石浮空 蓋護寺山
十山遊講 磨肩爭集 眾石傾聽 點頭如答
西芥東針 六師同葉 前燈後燈 十聖傳法
手撰文義 呪投火煙 二百餘字 燼餘有全
字字投水 行行編貝 三十餘句 屈曲成偈
總華嚴義 為法界圖 煥然標的 粲若璣珠
寸紋知錦 一毛知鳳 略掇清芬 輙成讚頌


真法性本淨 妄念何由起 許妄從真生
此妄安可止 無初則無末 有終應有始
無始而有終 長懷懵斯理 願為開秘密
祈之出生死


真法本非真 妄復何曾起 妄不從真生
無妄何所止 既許無初末 寧容責終始
無始復無終 誰當懵茲理 胡不趣無生
乃云祈生死


迷真妄念生 悟真妄即止 能迷非所迷
若得全相似 從來未曾悟 故說妄無始
知妄本自真 方是恒常理 分別心未亡
何由出生死


法性非垢淨 真妄非如理 去妄復存真
茲妄安所止 無物本自無 強無无不已
有始見有終 見始非無始 諸法自無性
無性無生死


真妄本假名 悟妄妄不起 心源性恒常
恒性非終始 聖凡旨自玄 玄性玄不已
法界圓淨身 元來復無旨 佛國無一物
孰懵生死理


真妄體常如 無滅亦無起 觸目性皆空
畢竟無可止 如如本不還 豈復云終始
若存終始見 常懵真如理 生死即涅槃
何祈出生死


本淨本不覺 由斯妄念起 知真妄即空
知空妄即止 止處名有終 迷時號無始
因緣如幻夢 何終復何始 此是生生源
窮之出生死


不是真生妄 妄迷真而起 知妄本自真
知真妄即止 妄止似終末 悟來似初始
迷悟性皆空 空性無終始 生死因迷此
達此出生死


人心南北異 佛法古今同 不壞真明俗
還因色辨空 探幽唯罔象 失旨併童蒙
有著斯為諍 妄情自可通


欲了真如性 須遣忘執情 有心生死路
無念涅槃城 煩惱誰為主 菩提尚假名
不存分別見 佛道自然成


華嚴法界大道場 不動纖毫一時彰
古今殊未為往來 延促何曾有短長
主伴互參猶帝網 聖凡交徹類燈光
毗盧本絕多般相 青即青兮黃即黃


華嚴真境廓沙洲 一一塵毛法界収
五位覺城休湊泊 百重何處更推求
洞明主伴全真際 頓曉毗盧越超脩
休說南方曾未到 一輪明月印中秋


須知諸相皆非相 若住無餘却有餘
言下忌言一時了 夢中說夢兩重虗
空花豈得兼求菓 陽焰如何更覔魚
攝動是禪禪是動 不禪不動即如如


無相幾時離有相 有餘何處礙無餘
忘言謂了非為了 說夢云虗是滯虗
雖沒空華空結菓 寧妨幻水幻生魚
不禪不動常禪動 禪動鎔融方契如


萬德圓融一念心 念該九世已當今
色空互異二無別 性相交通兩不侵
山岳匪高塵劫大 江湖非濬路還深
我宗事事元如此 君欲尋時試略尋


金剛輪據大蓮華 帝網方元是我家
何事却來三界內 背違剎海守塵沙


萬德圓融具足身 此身我體本同倫
何因異此生迷滯 別認虗空一聚塵


欲識真空理 真空空不空 溪山雖異路
雲月本來同


理圓諸相盡 心廓境還如 昨夜家家月
清光混太虗


今現在前 誰後誰先 若凡若聖 無心無偏
靈光遽瀉 日用洞然 瞥爾放過 東震西乾


法非文字道無言 佛祖家風本不傳
扣寂要令空作響 忘機須使火生蓮
華嚴妙旨符三觀 方廣幽宗會十玄
珍重分證歸海國 一乘光闡大因緣


華藏塵塵見普賢 遠尋雪竇更何緣
途中若有人相問 莫道休經去學禪


超過毗盧越釋迦 這般都是鬪春蛙
眼中何處堪藏屑 空裏從來不著華
學道豈知背長道 出家誰信未離家
堪嗟擁毳深林下 一鉢炊粳兩椀茶
學教參禪四出遊 爭名競利幾時休
精靈但逐壺中月 身世寧知水面漚
奔走塵埃空沒慮 潛藏林野亦狂謀
年來始認真歸路 誓與彌陀作抵頭


群居脩性若為脩 切忌勞神向外求
秖與麼時猶蹉過 忽相應處尚遲留
拈槌竪拂還成拙 討疏尋經但逐流
欲識筒中端的意 直須針芥兩相投


逢原自得在資深 須慕前修競寸陰
微雨飄零盈臣海 隙塵飛聚聳高岑
紅衢逐利空歸死 白首窮經不了心
好與方朋研此理 始知無古亦無今


諸生不遠務橫經 直擬揩磨一點靈
簾上未妨承夜月 囊空應更聚秋螢
當存大士兼懷操 莫學凡流獨自醒
窓案孜孜忘寢食 他年誰是出藍青


牛斗之下 吳越之區 山輝韞玉 川媚含珠
公王奧壞 神仙下都 名聞北闕 僉曰西湖
中有精藍 斯為勝境 雲霞曉光 松篁翠影
水象龍宮 峯侔鷲嶺 云誰居之 顏僧曰省
有大智慧 有大聲名 層冰性潔 皓神清
據彼靈剎 高開化城 刳香為像 墨血書經
乃募時賢 乃招淨者 無論玄素 不限朝野
以華嚴品 結蓮華社 龍必登門 鷰皆賀廈
惟上良緣 惟茲福田 如豫出地 如翰戾天
深通實際 頓悟真筌 慧燈相照 法印相傳
八十比丘 一千大眾 題名寶方 隨喜香供
金磬成音 天華浮動 如彼雲韶 來儀威鳳
猗與上人 擬人於倫 取諸名士 非止遺民
璨如珪壁 和若陽春 英聲冠古 令範長新
不刊不刻 孰彰名德 非頌非歌 寧宣懿績
將輝佛乘 宜鐫樂石 善利能仁 流芳萬億


東海東山有住寺 華嚴佛國為名號
主人宗衮親修置 標題四語有深義
華嚴寓目瞻蓮藏 佛國馳心係安養
欲使魔山平毒嶂 終令苦海無驚浪
可愛苾蒭所說施 能遵檀越奉心期
東居西想寫形儀 觀身落景指崦嵫
各於其國興福利 阿閦如來亦奇異
金言未必辨方位 究竟指心令有地
妄生妄分空對空 浮世修行在慎終
既能安堵仰睟容 誰謂面墻無感通
景行支公與遠公 存沒皆居佛國中

