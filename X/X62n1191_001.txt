卍新纂大日本續藏經數位版, No. 1191 西方確指


諸佛之法要 微密不思議 以非思議故
無能盡宣說 牟尼大慈父 悲憫眾生者
說所不能說 導彼今後世 更以異方便
顯示安樂剎 令發願往生 橫截諸惡趣
繇佛阿彌陀 大願攝羣品 聞名能受持
決定生無惑 若有大力人 專念心常一
成就深三昧 現前亦見佛 今我如佛教
將開化導門 念爾等迷倒 確指正修路
是非弱小緣 應具難遭想 西方萬億程


人命如朝露 虗浮無定期 未能逃夢幻
何必預求知


西方有淨土 人天皆所依 汝能修此門
安隱無驚疑


八德池中蓮已種 果然一念甚宏深
滋培雖藉如來力 長養全憑決定心


性無大小青黃相 那有聲名任汝呼
不達此中玄妙處 一言半字總淆訛


八百年前有勝緣 今來相遇指青天
已知本地中秋月 莫向長江覓渡船


汝持大悲呪 應識大悲心 離名亦離相
以此度羣生


少說一句話 多念一句佛 打得念頭死
許汝法身活


至真無二心 至真無量心 心非一切心
一切性非心 除妄心不實 依真心強名
真妄兩不立 南無釋迦尊 了心無處所
方便福羣生


病從己作 還由己除 攝心清淨 得常安樂
堅久不變 同無量壽


孝首萬德 孝貫三才 大哉孝行 人倫之師
汝以好心 求愈母疾 汝當安適 念母痛楚
汝食美味 念母減食 汝衣輕軟 念母膿血
污其衣襟 露其胸脅 如是思維 夙夜靡處
歸命大聖 精誠不二 力行眾善 仰答四恩
願母福益 願母壽增 願母病愈 願母體康
覺明菩薩 為汝依怙 苟如其言 無願不果


節慾戒嗔 是保身法 收斂安靜 是作家法
隨力婚嫁 是省事法 行善念佛 是出世法
守此四法 結局通達


阿彌陀一句 萬法之總持 聲與心相依
念茲復在茲 感應不思議 蓮開七寶池


親近老成 莫狎惡少 君子上達 汝曹當效
勸母修行 是為大孝 必誠必敬 遵菩薩教


頭既禿 當知足 念無常 斷愛欲
南無阿彌陀 念念恒相續


勤則不病 不勤則病 勿謂夙業 其報甚近
慈父彌陀 數數親覲 可以永年 況乃却病


老不撇脫 死定兜搭 兒女債完 可以怡悅
極樂非遙 勿自隔絕


深潛不露 是名持戒 若浮而外 未久必敗
念既不真 不得自在 禍福吉凶 汝自作怪


善則為義 不善不義 義善無二 所見唯義
以義為見 不見非義 見非義時 見無見義


尺璧豈寶 寸陰當惜 正念彌陀 信光赫奕
莫貪舊遊 前途永失


老實是寶 又有不好 若只如此 止堪溫飽
何用出家 願離痴惱 當發道意 莫空過了


達本無本 萬緣應息 胡不寧處 猶是汲汲
一朝撒手 男耕女織 回想生前 汝自哭泣


見初無心 即汝本心 準提一徧 全體分明


兩行秘密 即汝本心 莫謂法少 是法甚深


心外無佛 佛即汝心 深信不惑 一念無生


般若一經 功德無盡 拔妄想根 脫生死病


勿貴人知 勿希天應 恒一其心 必堅必正


汝年正幼 當學孝弟 以是持身 毋惰其志


道無他說 唯心而已 蓮胎始成 專精勿二


一開二開 今日重來 菩提有種 妙手雙栽


有口若啞 有耳若聾 絕羣離俗 其道乃崇


汝行勿怠 怠非比邱 彼自廢者 多身後憂


汝是道人 當淨其心 能淨心者 可以超羣


菩薩說偈 家常茶飯 歸告汝母 己事早辦


惟天最高 無所不見 護汝初心 慎勿少變

