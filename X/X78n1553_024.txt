卍新纂大日本續藏經數位版, No. 1553 天聖廣燈錄


扶桑出日頭 黃河輥底流 六六三十六
陝府出鐵牛


魯祖面壁如何 世上仙陀幾箇
不因禪子跨戶 大似因風吹火
南泉黑豆未生時 喃喃終是洩天機
休向未生全曉悟 日出東方月落西


老病龍鍾起坐難 一條杖子不曾閑
幾年空欲歸鄉去 秖待臨時摘脫間


反繫勿底鞋 善行雲水路 識者善知時
不識地獄祖


該天括地赴群機 信手拈來不暫離
君今會得非非法 大地揚眉首不窺


四面一條杖 當機驗龍象 頭角稍低昂
電光臨背上


曠劫輾長天 山河景色鮮 千家含瑞彩
萬里一輪懸 有照森羅影 無私徧大千
太虗留不住 豈受白雲漫


魯祖三昧最省力 纔見僧來便面壁
若是知心達道人 不在揚眉便相悉


若人心在道 煩惱自然無 不是無心法
本來若太虗


梁山一頭水牯牛 素無鼻孔復何收
朝昏擬犯他苗稼 一喝便教却迴頭
迴頭照見無一物 自然快樂得無憂
從茲會得放牛法 不揀荒田得自由

