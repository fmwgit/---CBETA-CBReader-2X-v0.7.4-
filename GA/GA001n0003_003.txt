中國佛寺史志彙刊數位版, No. 3 洛陽伽藍記鉤沈

本為簿上蠶　今作機上絲 得路逐勝去　頗憶纒緜時


鍼是貫線物　目中恆任絲 得帛縫新去　何能納故時


浩浩大川　泱泱清洛 導源熊耳　控流巨壑
納穀吐伊　貫周淹亳 近達河宗　遠朝海若
兆惟洛食　實曰土中 上應張柳　下據河崧 寒暑攸叶　日月載融
帝世光宅　圅夏同風 前臨少室　却負太行
制巖東邑　峭峘西疆 四險之地　六達之莊 恃德則固　失道則亾
詳觀古昔　列見邱墳 乃禪乃革　或質或文
周餘九裂　漢季三分 魏風衰晚　晉景雕曛 天地發輝　圖書受命
皇建有極　神功無競 魏籙仰天　元符握鏡
璽運會昌　龍圖受命 乃睠書軌　永懷保定 敷茲景跡　流美洪謨
襲我冠冕　正我神樞 水陸兼會　周鄭交衢
爰勒洛汭　敢告中區


