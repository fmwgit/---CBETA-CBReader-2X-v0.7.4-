中國佛寺史志彙刊數位版, No. 23 雲林寺續志

奇絕驚初見　清閒試重尋 嶤巒先陟頂　靜室一開襟
自內尤綜要　居高總照臨 澄懷參月相　對面賞雲岑
稍憩塵中跡　聊清物表心 冷侵泉潄玉　靜聽澗調琴
乍啟玲瓏竅　憑吹金石吟 呼猿時踔洞　招鶴早鳴陰
辨茗傳初火　攀松騐五鍼 洞天窮窈窕　乳竇注渟涔
路盡忽開豁　巖攢復鬱森 綫光常漏日　鳥道欲捫參
丹閟仙人竈　草生王母簪 棲巖鏨龍象　鎮海協祥祲
蘿薜蒙櫹蔚　雲霞護嵂嶔 認峰垂羽翼　續句美球琳
誰識西來意　徒嗤門外音 便當旋翠蹕　無逸以為箴


法苑開龍象　清襟洽薜蘿 諸天應供護　御輦昔曾過


柏烟林外寫　花雨座中飄 泉冷石為瘦　峰高樹與遙
考功昔遊厯　此處感榮彫 五字殊難屬　一聯渾解囂
江南曾有贈　當面眯津橋


法雲開月宇　仙籟下烟蘿 到處瞻光被　羹牆豈是過


雲居懸月地　塵跡埽風蘿 分付庭前柏　記予四度過


緬想驀然遇　重尋去若飄 都成佳話許　漫惜勝期遙
過雨花如笑　經冬松不凋 原來符道趣　那得惹塵囂
識取冷泉畔　橋為信度橋


詎必頻賡韻　那無一寫心 偷閒成五字　佳境向前尋


春物鬯階卉　山雲潤壁蘿 豈期十五載　仍此一相過


雖云石徑仄　舍近求遠誤 溼霑旁拂雨　暗衝低羃霧
黃山縱未觀　木蘭實屢遇 昔策馬直行　今乘輿緩步
老矣不覺慚　婆娑興猶故


功德任彼稱　清冷恒自守 曰空尚弗可　曰色更何有
林洪惜流出　未免失享帚


琅玕輪尺圍　過雨翠欲滴 蔥蒨交風枝　似埽行人跡
野禽送春聲　可見不可識 猶嫌山寂厯　間以泉淙石
攀陟造其巔　長烟一空白 稍待烟旋消　千里來几席
近湖遠者江　由江達海直 足力不能窮　結攬須臾得
譬如虛室光　其通乃在塞 兹片晌興　酬彼萬古客


以此識萬里　進界無止滿 徒愛境致幽　輒復紆畫罕
嵐翠度重重　逕險遵踠踠 山鳥及山花　夾道紛不斷
松翻綠雲濤　竹帶碧琅粉 不厯百磴囏　安知十里近
山僧縱慣經　和南笑而莞


倡和成陳迹　林泉自道芽 上人者箇在　不領一杯茶


其來對蒲席　相與剝蕉芽 奚必金蓮畔　恒耽泉煮茶


尋幽極蓊翳　造端乃宏曠 近山遠者湖　縱橫歸一望
竺庵名韜光　其義藴無量 衣錦復尚絅　儒佛豈殊狀


筇竹何妨筞　禪杖不復芽 有來應有往　擬去領杯茶


不礙靜中喧　看取動時定 小坐忘萬緣　湱然滿清聽


水盡山幽趣轉奇　中宏恰當闢檀維 明珠仙露垂乎聖寺內存皇祖御筆　布襪青鞋始者誰用杜甫句意
僧足高閒宜遠俗　佛無揀擇曷居斯
尋巖步屧吾原慣　更覺雲深意與遲


雲居十笏暫徘徊　悅可蒼松及古梅 何事山僧門外立　招呼且向箇中來


武林山高九十丈　迴巒複壑含萬象 舊時靈隱今雲林靈隱康熙間賜今名　月地雲居虛且朗
天龍八部共諮議　宜有奇嵐作屏障
調御丈夫破顏笑　何須爾力勞鞅掌
惟而天竺靈鷲峰　彈指飛來大方廣 飛來閻浮人不識　碧眼胡僧識非誑
恒河沙數無量佛　佛坐峰頭白毫放
但看相好及手印　一一不異梵銅像 厯劫萬億不飛去　鎮以佛力信無爽
我來徒躒未前逢　玉堂雲鏤相偃仰
怪石斜墜挂天紳　異木倒生謝土壤 猿吟鶴唳演摩訶　不襍人間絲竹響
奇境至此無更奇　大士如如不動想


我欲靈隱陟高峰　經兹且窮窈 三十六曲既盤降　韜光庵已散幽抱
奇境當面竟失之　山靈感我麤疎笑
辭騎屧步聊爾為　乘輿何必拘葩瑵 千億化身棲碧巖　法華國土奚能考
一佛一樹經所之　非色非空誰則曉
是時雨後幻陰晴　洞中鍾乳垂津寶 便當擺脫六根塵　如是法味餐以飽
而我先憂後樂人　與佛有緣無就道
作歌亦如慧理歎　傳名而已堪絕倒


西湖一帶西峰護　入谷偏欣諸寺連 遮曲徑常逢野竹　落斜澗便有鳴泉
春輝萬卉噴芳霧　日照千峰生紫烟
可惜鬧中真靜地　闍黎若箇解參禪


公垂已日重雕飾　厯代斯風益以深 但識莊嚴僧取相　豈知清淨佛無心
偶然尋勝聊登筏　那為修齋事布金
此日杭州尚天竺　當年靈隱易雲林


聖湖西畔多佛宇　靈隱原來天竺連 兩北南峰竿峙剎　八功德水鏡呈泉
筠篁萬个仍護徑　香火諸方不斷烟
僧海於斯信然矣　就中誰透上乘禪


一富一貧分兩寺　李紳尚未悉之深 因教僧籙周急體　不異法王平等心
自昔已稱雕與飾　即今仍燦碧還金
促成七字歸鞍控　靜聽鐘聲送出林


西天竺與東震旦　大地三千一掌平 宇宙以來便有此　甯資慧理始傳名


玲瓏峰裏崎嶇棧　熟路之中展步尋 以世悟形容弗得　虛空體現妙明心


嵌巖梵像無央數　聞說鐫成自大元 福業禍因齊置卻　景增萬古護祗園


奇峰烘翠烟　緩尋詭徑意祺然 閱兹常住威光裏　彈指頃過十六年


今日雲林昔靈隱　雲林越邃隱滋靈 相資殷故聖額　本合相知佛有經
苦行僧常修業白　清吟客祗悅山青
卻憐文物斯邦久　何少劉家陋室銘


靈隱山陰雲林寺　臨安會稽會尺咫 仙家尚有縮地術　佛法寧無轉面理
浙中諸寺此最古　磵壑幽深尋迤邐
冷泉亭可換洗心　較量雲棲斯麗矣 其貧富又殊天竺　為之酌劑亦偶耳


天竺居南靈隱北　一岡為隔路原連 湖西自古兩巨寺　徑側恒通幾道泉
之間五言窘觀日　公垂合相詠侵烟
至今僧海依然夥　幾箇能參指月禪


二寺唐時各殷富　頓殊此日歲年深 旬宣雖是示公道　鎮撫未嘗無別心
仍看撐船收盞飯　幾曾解橐贈檀金
祗宜聽耳無關政　詠罷歸輿度谷林


皇祖題靈隱　奎文山並峨
雲林實後易　歲月亦云多 映砌長禪草　拂窗密慧蘿
觀韶如季札　不擬重相過


雲林別室小徜徉　深秀真稱委宛藏 兩寺由來分一寺　湖光無際接江光
奇松詭石天然靜　澗草山花自在芳
不辨北高峰下路　碧琅玕表矗蒼蒼


苾蒭林下剙開泉　結得茅庵自然眠 官舍何妨辭玉粒　山池好在自金蓮
想他謝往招來日　仍此行雲流水天
何藉海寧稱好古　苔華重見碧峰前


韜光寺裏一泓水　奇蹟應同卓錫泉 此日偶然臨碧鏡　當年見說現金蓮
常涵古往今來月　不異雲容山色天
七字促成旋命駕　清新卻愧白家篇


言遊淨室別雲林　曲曲山蹊步步深 輪尺筠竿紫粉墜　垂尋泉脈玉絲斟
不因初狹厯層磴　那得中宏暢遠襟
耽靜未宜歸敕政　安能箇裏學安心


幽絕雲巢棲碧嶒　綠琅玕裏厯階磴 笑予詩句非杭守　又此無端訪蜀僧


襲芳曲徑滿蘭蓀　出竹纔看柰苑垣 自是佛無人我見　玉虛上相坐當門


金蓮池上小逡巡　名蹟千秋幾不堙 斷碣何從覓蘇趙　書詩惟見近時人


竺庵猶隔幾重林　靈隱西廂路入深 借石為關誰許敂　引泉接竹遞相斟
上方殿塔寂鐘磬　下界湖山自帶襟
比喻漫同虛空白　箇中祗合證無心


巢溝塢裏有清泉　足供枕流潄石眠 那籍多人聯白社　願同枯木守青蓮
一泓清泚甯非水　萬古空明亦耽天
莫怪山僧不出戶　伊蒲領在未招前


重尋幽谷入筠林　步步非塵得得深 佛宇不期行以到　詩情相與酌而斟
松聲泉韻近宜聽　山色湖光遠豁襟
此是天龍一指處　去來今那覓從心


竺庵幽隱號韜光　尚絅惡文義足方 誰謂墨儒不同道　從之亦可用其長


辛未初遊斯甲辰　怱怱不覺卅餘春 每來必有詩詠　光弗能韜卻費神


平生志不厭山林　況此山林處最深 螺髻龕參檀篆結　金蓮池汲茗漿斟
片時靜可消塵慮　七字成聊託素襟
行漏泠泠促歸轡　日歸曰住兩無心


蜀人性本樂林泉　偶爾結庵供食眠 覆釡漫招積廚飯　巢溝難捨耨池蓮
禪宗頗慙曾參月　師囑聊安此遇天
偶撫遺蹤三曡韻　底論成佛後和前


