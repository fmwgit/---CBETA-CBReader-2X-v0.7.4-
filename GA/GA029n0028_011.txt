中國佛寺史志彙刊數位版, No. 28 龍興祥符戒壇寺志

落葉年年滿　春風為埽除


徵命頻繁　弗移砥柱 清風凜然　可激千古


珠淵鱗屋　化為精廬 國一之號　帝賜不誣


怪得題詩無俗語　十年肝鬲湛寒輝


一隻小舟臨斷岸　趁潮來此趁潮歸


隨風亦捲舒　觸石更明滅 卻憶古時人　祇可自怡悅


茫茫五濁　愛習如債
何以為師　尸羅之戒 卓爾立志　於焉懸解 持佛密藏　俾道勿壞
穎脫諸有　獄視三界 上德不器　大言無方
遺言之文　亦知其方 發彼蒙求　啟迪思量
我皆令發　直心道場 奈何法界　今也則亡 適來豈時　適去豈順
施未及普　天乎不憗 飛鳥無跡　法雷罷震
福庭空虛　來者曷問 言之糟粕　留為祕印


知見一何高　拭眼避天位 回觀洗耳人　千古未為愧


長江曼嶺截紅塵　謝世忘緣自合親 泉沼倒澄銀漢碧　烟巒還鎖石房春
白雲處士空中俊　伏虎先生物外人
千載高風無復問　獨尋遺跡恨空頻


屠宰藏真骨　東岡氣象殊 煙雲埽不盡　苔蘚一痕無


毘尼祕藏　終南著稱
中微孰振　大智崛興 軌儀萬行　論集諸乘 芝園西邁　天樂來迎


維古至人　為法亡身
身既亡矣　涅奚足云 蠻鄉瘴重　黼座恩新 等視無礙　大虛浮雲


學富道充　名聞邦國
綸巾屢膺　爰寵其職 史館譯場　削浮纂實 曰古曰今　光明罔極


法界無盡　一心洞明
奮厥餘力　詮釋羣經 作式垂範　聿有駿聲
慕法者眾　海國揚舲


道在天下　其體不二 本源於心　萬法一致
聖人之興　殊世異地 揆其所同　脗合無際
惟佛華嚴　法界有四 統惟一真　超諸義諦 良哉馬鳴　融以法義
真如生滅　未始相離 本末五重　方便顯示
譯傳中夏　康藏命世 終南元孫　雲華適嗣 十玄交參　五教分濟
和會論觀　通為一味 半午相望　孰為義繼
晉水之生　體具正智 神啟其眾　見謂法器
出家從釋　終達其志 頗黎梵境　總攝一切 帝網玄珠　迥絕擬議
法師慧目　獨與之契 行境現前　發於文字
筆舌之端　莊嚴佛事 祖道中興　教風遠暨
世緣有終　與化俱逝 三昧光中　金毫顯瑞 異邦浮海　來分舍利
我觀法師　因圓德備 當知夙身　嘗受密記
運茲實乘　拯彼生類 勒文豐碑　以告後裔


豫章千尋　始逢匠石 麗水百鍊　盪鏐乃出
至道無難　貪程路失 悟疾行遲　彀滿破的
三十依覺　勝蓮聞熏 四十參方　覃布慈雲 六十出世　稱眾中尊
跋陀預記　東山法門 台相兩宗　得正知見
攝歸妙圓　偏漸一貫 龍象蹴踏　月輪相現
卓錐無地　覺華開徧 垂二十年　寂土西馳 又垂二十　我作銘辭
瑪瑙山陽　若木低枝 旭光震旦　如浴咸池


參差峰岫晝雲昬　入望交蘿濁浪奔
震澤湧山來北岸　華陽連洞到東門 日生樹挂紅霞腳　風起波搖白石根
門有上方僧住處　橘花林下采蘭蓀
積翠湖心迤邐長　洞臺蕭寺兩交光
鳥行黑點波濤白　楓葉紅連橘柚黃 人我絕時偎樹石　是非來處接帆檣
如何遂得追游性　擺卻營營不急忙


四野豁家庭　柴門夜不扄
水邊成半偈　月下了殘經 雖逐諸塵轉　終歸一念醒
未知斯旨者　萬役盡勞形


晴日度高溪　松蘿青靄迷
路隨峰上下　雲逐樹高低 猊座支郎即　雞園學士題
此中堪隱處　應在響巖西


有幽淨慧　山川之特
誰其肇之　本空維則 我觀金臺　雲棲其來 其來繼之　泉流花開
泉流花開　我懷金臺 龍池洋洋　而安歸哉


