中國佛寺史志彙刊數位版, No. 11 明州阿育王山續志

明星覩雪山　懸珠來罔象 人言一尺塔　光明彌百丈
寶峯聚楞伽　空谷走魍魎 利賔與大權　儼立同供養
溪水皆西流　湯湯出塵坱 天童似兒孫　群峯作兒襁
松杉如此屋　更出群峯上 山僧導我前　楖栗一條杖
云令龍象伏　斯言何滉 天荒破義興　密公更雄長
妙音胡寂然　使我失瞻仰 風雨宿山房　夜聞鐘磬響
忽洗百年愁　琉璃見精爽 皎月忽一輪　林杪寄真賞


泉聲留妙喜　閣記載奎章 感昔穹碑在　杖藜步夕陽


鐘聞當靜夜　屐過自清晨 差喜僧房僻　投賢亦養神


老松願承葢　埜苔不敢髮 前潭有蟄龍　霢雨頻浣刷
幽氣巢巨靈　風霆看出沒 余適尋山門　舊基瓦難垈
支解歎佛身　諸天坐茆蕝 昔時鶴翎花　劖根鬼火屈
獨見尺草中　臥立有碑碣 肅若對古人　束帶先上謁
讀字先以手　斷處終暫闕 同遊幸異才　精感足互發
眎畢久立烟　三歎生悲 百年各有生　曾供石幾閱


半扉辨客履　引我坐藜床 詶客吶言詞　坐久喜其惷
自云山寺瘠　脫粟不滿 烏鼠念僧貧　留果充餱糧
舊栽扶老竹　新業藕花塘 左有泉一潭　木石養幽香
綠烟常不散　盥肺汲鴦漿 勸客且坐此　夜受星氣凉


夕陽閒啜茗　高臥欲招雲 野火燒龍象　山僧何所云


茶灶添新火　梅花慰索居 欲知別後意　試讀古人書


鴻雁西北來　飛鳴各有羣 一步一回顧　飲啄滄江濆
憶昔秦淮歸　匆匆逢逆旅 彼此若斷蓬　飄飄不知處
大火方西流　家家弄機杼 坐斯百憂中　孤寒獨延佇
願言室中燈　分光照愁緒


內熱思仙藕　情多寄雪柑 太行知失路　望爾指京南


末世作福田　救苦騰神光 露盤如棗葉　五濁施清凉


仁王勅力士　鎚擣眾香末 其八萬四千　神工一夜訖
緬昔菩提塲　靈光照衣 傾寫八斛珠　天龍互分奪
周哉我佛心　遠布真丹國 遂因劉薩訶　平地忽湧出
不夏綴碧瓜　未秋朱橘 或看鳳凰卵　又變玻璃月
智者領復怡，狂者反自慝 病者霍然起　枯者勃然茁
嗟嗟三界生　愚癡難解脫 大海一浮漚　獲覩此奇特
余來償夙願　戊寅之人日 足履八吉祥　手炷栴檀
睨而窺塔戶　圓吐摩尼活 似定不定　欲綴那可綴
回首蔚藍天　紫雲山額


形同麈尾　群枝帀地掃 磥砢節森森　挺特若龍爪
狂風西北來　濤聲生樹杪 卷舒自有情　歲寒終始保
舍利曾分真　光騰燭海島 欲放而不放　其光徹四表
大者如車輪　小者如鶉 彷彿清秋時　眾星羅月皎
磊落懸玻璃　參差綴瑪瑙 或看火齊明　又同日初照
覩者歎奇哉　異論各紛擾 如旱得甘霖　如貧獲至寳
憂者快然欣　壅者剨然剖 吁嗟斯輩人　識見何其小
我佛萬德尊　畧示一塵藐


昔時曾嘱我　層雲坐叠砠 抱膝不如轉　至今猶踟躇
臨平湖岸左　誅茅好結廬 睽違五裘葛　頑石猶如初
杖履今還山　湖雲滿衣裾 見靣各歡喜　步趨多安舒
如何纔信宿　又報乘藍輿 草草一幅紙　忙忙隨手書
錢塘潮汐穩　時時望魚


離披承朔雪　剪拂待春風 聽盡支公法　香浮細雨中


角吹千片落　鳥立一枝閒 坐使成陰日　無忘是故山


城市傳龍鉢　氷霜暎玉顏 春深理屐　谿上聽潺湲


金沙澄一片　玉几碧千層 別有悠然處　傳心不用燈


古殿雲棲白　四山雨過青 長松千百樹　謖謖落濤聲


索書兔頴脫　覔句龜腸枯 何以酬高德　真成我失吾


斷續風蟬咽　飄零霜葉稀 枕中合璧在　驅豎問良醫


古塔凌深霧　殘碑炤晚虹 老僧茶話久　爐燼撥灰紅


平懷容木石　舒卷任雲煙 誥牘何年事　千秋啓聖賢


似非狂李白　應擬醉張顛 墨妙超神化　為龍飛上天


吳會雲中隱　荊湘水澤寒 遙瞻天竺遠　指度桑乾


自與吾師遊　往復無倦已 塵緣都棄捐　百里如尺咫
吾師方妙年　薪傳接宗 一塢白雲深　三乘演無始
澹寂寄高真　名言掃糠粃 不獨透元關　而且貫經史
揮毫吐雲烟　價貴洛陽紙 四明多才人　氣誼芬蘭芷
相賞在性情　吾道原如此 我今聆清談　拂座春風起
願言訂同心　長松共徙倚


如來舍利　八萬四千
人間天上　遍滿流傳 毫端現瑞　五采光鮮 眾見不一　各具識田
如谷傳響　如月印川 我今瞻禮　寶相莊嚴
天龍呵　億萬斯年


霜晴白日高　山影肅舍利 新松三尺强　游雲無拘忌
古殿委荒榛　歎息飛白字寺有蕭子雲飛白字，余嘗見之，今失諸火。 曾塔失威儀　孤空但一氣
興廢理不齊　焉測真宰意
振衣登絕頂　昔遊今復記 玉几如故人　堇山亦昆季
田疇草色寒　鳥聲落平地 茫茫大化中　容我一俯視


石芝地僻相知少　玉几時過未厭頻 塔影半峯橫落照　鐘聲十里聽行人
松堂雨霽月當戶　妙喜泉香花及春
最喜金輪疏正脈　阮咸同病不知貧


不到松堂三十年　金沙玉几尚依然 因沾法雨留春屐　更借禪床穩客眠
歸路未從來路得　入山已勝出山緣
遠公不禁陶公酒　欲向池邊種白蓮


鄮山壁立芙蓉　極目扶桑海日紅 會稽東來行不斷　蒼茫萬里生秋風
昔時育王降竺國　捶碎寶玉琉璃空
摩娑一夕驅神力　刻畫萬變煩鬼工 深碧似石亦非石　古今耳目多盲聾
白毫廣相徧大千　獨留精氣凌蒼穹
青山何處不藏骨　如斯幻化不可窮
玉几雲橫插天漢　星辰丹碧臨珠宮 崖生芝草千巖秀　泉湧金沙萬壑通
茫茫羣山烟霧裡　俯看秋色青濛濛
金峩雪竇指顧間　太白侍童
山深葉落迷行跡　磬聲敲出白雲中 我無曠懷翻百憂　緣溪著屐叩遠公
揮麈一一談宏箸　如以寒氷語夏蟲
老松頂禿枝墜地　欲放不放光朦朧


寂寂茆堂俯夕陰　離離花徑寄微吟 青山到處望中遠　長日思來別後深
春色漂零知幾處　浮雲來去亦何心
只愁琢石終非玉　强為炊沙未得金 池上潛鱗思縱壑　枝頭倦羽愛投林
宗風暢出無南北　山水蒼茫自古今
偶喜閒身觀去住　重逢勝地記登臨
爾時雨過松杉色　盡日風還鐘磬音 瓢水飲時知冷煗　蓮花漏斷夢浮沉
舟離古渡愁難越　麈拂芒鞋足不禁
野簌麄疎宜入饌　溪茶香潔又頻斟
何人淨掃孤峯石　置我閑彈一曲琴


喜雨題詩古寺中　海天蕭颯萬山空 秋風竹徑來求仲　春草池塘憶謝公
捲幔牽蘿驚戶碧　臨堦滴葉妬魚紅
誰將清磬敲殘暑　愁見平皐落暮鴻


四十九年不說說　一朝隨願示寰中 須知有感光斯現　能到無心象亦空
仰靣晶瑩難指月　當機璀璨快如風
由來此地稱多寶　漫把王宮比梵宮


每歎乾坤幾陸沈　尚留吾道在山林 人間不盡千秋業　世外初傳一片心
鐘鼓聲聞新法座　薜蘿春老舊知音
相逢莫道來何晚　飛錫峯頭待鶴臨


公案當機等夙塵　不須一一又重陳 頻年病終無術　今夜傷秋只此身
籠有參苓甘得苦　性同薑桂老逾辛
繩牀竹簟支清夢　何日溪頭採白蘋


松菊猶存晝掩扉　繩床枯坐自如如 塵容此日看將老　夙習頻年苦未除
望遠只因山有石　音疎不為水無魚
携笻且過通宵話　待剪蓴絲雨後蔬


閣雨山雲濕不流　招尋古寺坐初秋 千峯樹色香臺遶　萬里烟嵐臥閣收
碑碣依然題魏晉　林泉何處問巢由
虎溪會有高人住　未卜他年白社休


烏飛兔走幾升沈　一坐烟霞歲月深 千載名山傳舍利　老人南極照祗林
龍藏鉢裏施慈雨　鳥向枝頭說梵音
正值芳菲時節好　春風花柳印禪心


一天春色滿滄洲　寂歴空山作臥游 古殿罘罳懸麗日　百年身世等虚舟
蒼茫水接扶桑外　縹緲峯高故國秋
吳起烽烟人自老　寸心早被白雲留


智珠一箇中分　妙勝之宮寳氣殷 靜比天心涵夜籟　爛如初日照晴雲
大千界內幾摩盪　五十年來始見聞
迸出儂光許謁佛　佛光何處不繽紛


芒鞋竹簥漫追尋　丈室清宵許細吟 坐有名書不用笈　山無俗客自然深
雨花錯落天香界　珠月圓明古佛心
別際斯須還握手　虎溪千載一知音


舟停谷口藉笻扶　為叩支公講席孤 滿壑寒雲迷折屐　一灣流水入香
客依木榻心俱寂　僧定茆廬偈亦無
雨細花深歸未得　杜鵑何事又相呼


登峯已震青獅吼　戞竹還聞丹鳳鳴 一壑溪雲盤玉案　三更茶火落松聲
人如瘦菊經秋韻　詩比幽蘭入夢清
慚愧論莊非逸少　讓將支遁獨成名


群峯眾壑衛珠宮　玉女金童法座中 時許毒龍來聽鼓　更看頑石自聞鐘
浮圖夜氣連雲白　舍利晨光帶日紅
誰謂無生難可叩　清泉一勺使心空


風流曾許挹支公　此夕看山葉未紅 携手過溪明月下　依然三笑一堂中


重看玉几鶴飛來　一道松風萬丈開 笑陶公揮不去　也隨群屐印蒼苔


卓錫名山二十年　曹溪滴水有真傳 光從舍利珠中見　人結春風世外緣
煮栗烹茶清客供　栽蘭種竹小窓前
殷勤握手臨岐別　玉几金沙夕照天


舍舟望近育王峯　靣醉村醪映夕紅 未暇敲門通竹徑　先來選石坐松風
今宵夢斷清關路　往日詩留白髮翁余初謁法公，公出示近稿，遂爾信宿。
十八里尋楓柏色　江南應入畵圖中


又離太白幾重峯　寒夜圍爐撥火紅 好客難廻謝傅屐蛟川謝氏諸公方出山　高僧別具晉人風
雪堂晚步携禪衲　石鼎聯吟恕病翁公以病後不能久坐
不是情深思訪戴次日訂訪謝北溟　肯拋紅葉滿山中


秋老晴光燦碧峯　到來星聚一燈紅 自憐病骨歸舟客　又挹清芬入座風
棲息尚無瓢挂地　支持頼有頺翁
收藏恰共當今日　冷沸松濤夜壑中


放光松　爾從舍利出世現神通 典午訖今千二百載餘　桑海變故　撇如電火一睫紅
爾獨岩阿藏首尾　側身倒地　不與徂徠百尺爭奇雄
縱有匠石過弗顧　豈因佛力呵不敢攻
佛頂光明今杳矣　留爾長鎮兹山　弗作世眼玩好供
百年之內　自有濟世賢聖逢
吁　嗟乎　放光松


掃卻微塵肅小樓　翦蔬麄糲為君 出門宿雨收山腳　一路嗁鶯坐樹頭
九曲明珠無異纇　五文錦繡莫輕投
松堂老叟如相問　報道催畊又飯牛


百尺虬龍匝地　我來春老坐成癡 看花枝上初黃候　落日山頭正淡時
領畧四時都有態　揣摩廿載竟無詩
羨公朝夕蒲團對　定有人間絕妙辭


斗室窗開峭壁臨　海棠嬌媚襯池陰 空山寂寂鼓鐘靜　好鳥交交花木深
月白風清千古樂　鳶飛魚躍一生心
夢魂久戀眠窩穩　幾得烹茶共苦吟


春風幾度碧峯前　佇立荒臺思悄然 數里鐘聲沉磵壑　半空樓閣入寒煙
松門石馬非當日　谷口閒雲似舊年
遙見聖朝多雨露　何時宸眷及林泉


曾聞善世浴寒流　徑轉斜陽訊所由 淺碧一泓餘往迹　俱胝七佛窅難求
風囘岸谷吟黃葉　月冷松杉照石樓
悵望普通年外事　峩峩塔影在峯頭


親承密記覲迦文　靈塔東安息世紛 風雨不追湘燕隊　煙霞肯混白羊羣
定心自許同磐石　道力誰疑欲墮雲
應是流沙飛渡促　水田衣濕曬晴曛


五年不見干戈後　相對須眉老歲華 夜雨半牀聽玉几　春泉一鼎試金沙
留題且倩烏絲帋　有約還來蠶豆花
燭二更同小阮　翻思秋遠隔天涯


交必真禪日喜　從儒學佛得才兼 縈龍妙墨從心正　吐鳳佳吟信口占
如此天資深足重　敢將學力進尤嚴
請看何處開圖畵　峯有雲闌露翠尖


插藜望望拂蒼髯　神往名藍跡又淹 山水相期緣自合　應酬不了老何堪
春過可惜忘尋隱　夏至其如畏觸炎
今訂木樨香裏待　掃將玉几闡楞嚴


白雲深處踏青莎　鄮嶺邀人携杖過 只愛育王山色好　得瞻舍利寶光多
踈籬繁蕋開罌粟　斗室濃陰掛薜蘿
極感皎然貺新句　楚傖偏未解騷歌


漫說吾儒一畝宮　松篁不欠此林中 交遊聚首堇山雨　畊讀傳家古邑風
潦到襟懷隨世別　蹉跎歲月與誰同
青尊猶自餘千日　白髮奚須較五窮 劍氣無從瞻北斗　歌聲有待學南翁
欣叨方外饒佳句　蓮社初開杖履通


城市苦塵氛　名藍生遠念 言遊阿育王　解榜春流贍
及岸行行日漸斜　三人迤踏晴沙 紺殿依稀雲際出　高僧入定紛天花
贊公禪房何窈窕　謀面不愁佳話少
朗哦成帙快新詩　聲在萬山松樹杪
午膳欣叅白版師　出釜茶香新綠遶 淹留十載不為多　歸去杜鵑呼奈何


看雲直上最高岑　雨腳追人自遠林 便恐虬松真欲化　豈知霖雨本無心
頻移客座侵簷淺　忽隔山門湧水深
夜臥清凉極樂國　放光有樹不須尋


共憑玉几望幽岑　雲滿前村風滿林 疾雨四檐消暑氣　飛泉百道活禪心
乍看但覺天將合　久坐渾疑夜已深
我若遲來公早出　定教魂夢兩相尋


蒼苔路澁草堂偏　幽勝還能似輞川 繞屋已培新竹樹　近園重贖舊山田其時傾廢殆盡，山園竹盡易他主，僅存老屋敗垣。好事者請余攝其院事，重為修葺。
秋來月色生峯頂　坐久花陰到檻前
小閣低牀燈火裏　一簾清影夜深禪


閒身隨處足生涯　別有東廬又是家 藜榻暖鋪香穤草　蒙泉秋養水芝花水芝，荷也。
買山兼愛雲藏石　種竹還期笋出芽
亂石門墻行路窄　薜蘿青挽舊袈裟


