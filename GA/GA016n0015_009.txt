中國佛寺史志彙刊數位版, No. 15 大昭慶律寺志


欲問當年蹟　殷勤訪舊知　山深人去早　湖近客來遲　春暖花明院　風清竹繞墀　徘徊歸路寂　廻首聽黃鸝


寺門橋下獨徘徊　谿樹籠烟黯不開　月出可忘攜策到　泥深曾幾泛舟回　冬青香滿花堆雪　苦楝風多徑糝苔　從此經時踪跡斷　更誰衝雨亦能來


錢唐啟名都　西湖彙靈壤　巗崖雲水間　樓閣菰蒲上　袨服鬬繁華　良時恣歡賞　朝逐紫驑韁　暮歸青雀舫　伊余昔行邁　目境已惝恍　兹辰眷舊游　夙駕成孤往　投跡混樵漁　改容避官長　禪徑窈且深　香臺鬱何敞　招隱此巖阿　逢僧得元奘　相攜話竹林　共載呼蘭槳　長隄夾花木　孤嶼出榛莽　羣峰黛作眉　一鏡平於掌　浮鷁澹忘歸　盟鷗愜幽想　風雨翛然來　中流任飄蕩　山色既空濛　湖光亦滉瀁　波廻新漲綠　谷應飛泉響　寧愁衣袂濡　但覺神情爽　法界何沈冥　慈雲忽開朗　景物自悠悠　畏塗空攘攘　不見孤山士　千秋仍肸蠁　鶴去不復還　望風寄遐仰


故園籬豆綻涼風　酒薄衣單古寺中　正恐秋聲聽不得　清霜禁殺絡絲蟲


自古蛾眉歎入宮　也多失馬塞垣翁　人間歲月私蟠木　天上雷霆宥爨桐　抱葉蟬吟圜室內　倚空鸞嘯半巗風　屋梁月落疑顏色　時見殘燈幾穗紅


一別西泠十五年　趣裝重過意茫然　鷲峰剎豎飇輪外　鹿苑人歸劫火前　孤簟冷雲消客夢　半樓荒雨亂高眠　朝來霽色還留在　博取三秋蠟屐緣


禪房何寂歷　幽徑得棲遲　座有翻經處　人當揮麈時　竹花凝薄雪　苔雨颺輕絲　此際應乘興　悠然忘所期


寂寂澄潭晚愈妍　松風水月靜依禪　閑來重上溪亭坐　彷彿勤公坐石邊


靜測澄泓性　因空著染心　琤瑽風落韻　活潑藻流音　晤語傳勤意　淒其發我吟　千秋追逸響　相與一敲金


滌影消衣溼　移光動藻新　壁虛吟若答　泉冷瀨微粼　清沁松當潤　香霏梅已頻　所懷在高韻　鴻羽拂烟垠


蕭颯西風枕簟秋　湖天殘雨坐來收　牕搖水竹涼初逗　簾捲山雲溼不流　薄暮蟬依深樹咽　長空鴈與落霞浮　月明江上聞吹笛　穆穆清光獨倚樓


一病支離厭有生　地罏分火煮黃精　身閑自等浮雲嬾　骨瘦翻同野鶴輕　幾向窗間窺樹影　每憑枕上聽鐘聲　茗甌吸盡罏烟散　破衲蒙頭坐月明


佛燈官燭古珠宮　二十年前兩寓公　畫壁空濛山過雨　詩情澹蕩水微風　斷橋春早波吹綠　靈隱秋深葉染紅　白鶴即看城郭是　歸來華表莫悤匆


雨後溪聲吼似雷　高樓倚醉想銜盃　段橋秋色無多遠　只隔蘼蕪綠幾堆


戶對遙峰石作鄰　繞牀綠水碧如筠　湖山尚喜能容我　貧病原來不負人　花試濃香宜靜夜　鶴啼清露在蕭晨　書籤藥裹經營外　生計還添一釣緍


秋月為誰好　秋風又颯然　自難邀火伴　何害學神仙　對座餘空壁　看囊少一錢　中郎稱父執　時過話詩篇


半年漂泊經年病　十日題詩九日眠　逆旅人情隨冷暖　窮途藥餌費周全　霜簾欲脫風還擾　江閣慵登月自圓　抱影淒然無一事　冰霜歷盡未教旋


余家四蔽菰蒲深　長憶西溪梅花林　秋筇忽拄東山塢　喜得漚公諧素心　漚公之廬樸且雅　蘿門竹楥長陰陰　黃葉平橋稀過客　天香滿庭多幽禽　閑身情與孤雲澹　高枕夢入寒泉吟　烹藜啜茗幾晨夕　此樂未始有古今我菴在西溪馬家塢，宋時名永福，亦名崇禎院，漚住之師履素重葺居之。


清晨入蕭寺　語鐸風泠然　石橋直當門　斷續幽澗泉　言尋名公孫　息影棲僧椽　齋廚薜荔影　木魚香火緣　既見欽余心　白髮古臞仙　元談自蘊藉　妙畫紛娟　頗諳勝國事　東林數羣賢　耕巗艸堂圖　異代人空傳　老矣閱世幻　供養唯雲烟　乞將諸葛筆　游戲徧大千　于荷及艾竹　市上徒爭妍　何如學清淨　對照青螺前　能事在天趣　日泛湖中船　閑看醉鄉記　高吟秋水篇　恨不寫梅香　精廬住一年　宣城佳風物　歸有負郭田　屈指授衣後　到家孤月圓　好攜黃藤杖　撰栗山中眠


門對西湖一鏡開　水光山色滿經臺　時翻貝葉伽陀頌　却似初從白馬來


攬勝選岧嶤　追攀興轉豪　山當城補闕　峰並塔爭高　暮色雲連海　秋聲樹涌濤　淺深紅葉裏　清磬發松寮


塔勢半傾頹　遠撼疎林出　下有慶忌藏　縱橫狐兔穴　事遙二千載　魂魄如一日　死成要離名　巧墮閭術　艸枯石角張　風怒樹頭叱　古潭有涸時　英靈長赫奕


偶入招提問老禪　蜂臺寂寂涌青蓮　窗前秋色千峰出　雲外鐘聲萬壑懸　把酒漫酬孤客況　留題還結再來緣　無端一枕家山夢　又逐征帆落照邊


共宿高僧院　深杯賦茗柯　鐘聲沈遠寺　鴈影度秋河　近海金風早　安禪白足多　上方今夜月　猶向斷橋過


霧氣橫秋柳　香風送晚荷　不知湖面濶　止覺四山多


垂楊漠漠荇田田　何處春風十四弦　放鶴僧歸三竺雨　聽鶯人過六橋烟　詩尋蘿薜誰邊寺　酒載桃花第幾船　游子天涯魂易斷　非關春樹有啼鵑


皇命主大臬　清勤兩三歲　秋月當胸襟　香風動冠蓋　偶巡西湖漘　解后闉闍外　閭閻多疲癃　艸莽見羸憊　叩之悉勿藥　厥角告且拜　三歎憐向隅　燮理愧吾輩　諭之謁毉王　吉菴能起廢　停車我徑造　相晤一龕內　燒丹火養爐　製藥香霏碓　膝下舊壇穿　肘後青囊碎　佛形儒氣象　道骨仙體態　爾毋官長看　我以師尊待　誠願術蘇民　如旱時雨沛　欲報無瓊瑤　中心唯感佩


我檢高僧傳　如公印上真　懸離昭覺路　越坎導迷津　四袠心何壯　九年功已純　不須嫌幻質　久視過莊椿


偶此寄浮踪　幽尋得遠公　心超濁世外　身穩白雲中　離垢原無淨　隨緣即是空　知非吾已晚　斯意儻君同


捨家遊南山　將以寫煩憂　古寺面湖水　凡夫聊暫投　繙經疑頓解　佞佛禮還周　此外了無著　有時探勝游　問花趨隔岸　醉月棹中流　石徑獨歸晚　禪關孤夢幽　乃深靜者趣　尚冀微疾瘳　惜汝不偕往　投贈非所求


藕葉將凋桂葉濃　隔湖隱隱見雷峰　獨松關口秋聲急　并入南屏寺裏鐘


秋湖涵鏡水　翠竹閟僧窗　旅夢須臾破　鐘聲百八撞　心君觀自了　魔陣戰能降　不見參寥子　空談折慢幢


滿川烟火氣熏蒸　誰解敲門問老僧　多謝同年能見訪　上樓初點佛前燈


秋賦同時幾輩存　茅君元是列仙昆　百年遺事鐘山獻　一卷新詩白下門　壽骨自臨湖水照　閑愁不佛燈昏　相逢初地無塵事　應覺清言勝酒尊


輕陰無雨亦冥濛　出郭招尋一望中　橋外人歸山罨畫　柳梢船度水連空　年光會計春將半　笑語流連跡偶同　莫忘僧坊幽事在　酌泉燒筍落梅風


早歲朝書識姓名　講堂猶擁魯諸生　子窮篆籀分三體　韻譜齊梁貫四聲　畫鼓遙聞歌舫度　紺烟閒傍佛罏橫　相逢不惜頻商略　刮眼山湖檻外明


共有依禪約　重臨選佛場　入林忘世事　捲幔納湖光　風葉吟成韻　天花散作香　宰官心不住　長願禮空王

