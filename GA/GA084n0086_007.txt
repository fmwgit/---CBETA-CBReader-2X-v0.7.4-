中國佛寺史志彙刊數位版, No. 86 黃檗山寺志

杜撰接人六十棒　流傳惡辣徧諸方


全彰祖道　耀後光前


殃及兒孫不了　遍尋到處無跡 近日有人報道　公然坐在天童


當年錯禮三拜　至今懊恨未灰


拈出兩枝黃檗　苦味難嘗 所以吾祖之風　山高水長


朝夕聊將一炷香　胡亂熏他半邊鼻


咦　銀山萬仞剎竿懸　漢現胡來三十棒


標題屬大手　價重勝留衣


莫遣天花墜　沾粘座上衣


坐落雲頭起　倏然欲振衣


苔封洞府蹤難覔　山壓樓臺勢欲沉 不是老來偏好事　攀躋已負十年心


黃符絳節還高下　瓊樹瑤花定有無 著就一家言秘否　青山何處坐跏趺


羣峰拔地環如障　一水從空灑作簾 陽岫陰溪尋欲遍　慙無彩筆續江淹


將行更瞻禮　十二祖師身


絕壑雲興潭影黑　疎林霜下葉聲乾 平生酷嗜朱翁字　細看荒碑倚石欄


日者共遊因朔老　期而不至有樗翁 騎鯨人去相如病　更欲攀躋孰與同


洞底白雲興　誰復採芝入 山鬼嘯林風　野狐怒人跡 歲深石刻殘　讀之不盡識
因嘆邑賢心　惘然悲今昔


選石移尊同取醉　捫蘿覔伴共尋幽 陵源深處何須問　但見桃花便好遊


中天絳節還臨否　玉井仙漿可在無 惟有青山憐傲骨　不妨終日坐跏趺


生平愛幽絕　對此欲如何


誰云弱水隔　峰頂即蓬萊


臨流欣濯足　心賞莫言歸


不緣避暑飲　安得此探奇


龍潭倒影千巖碧　鳥道斜縈一線長 此地歸依情不染　更於何處覓慈航


自製籜冠來野外　共扶竹杖上雲端 茫茫塵世何須問　萬仞峰頭一笑看


瀑水亂侵人面溼　巖花交映客衣紅 勝遊喜值昇平日　烽火休傳大海東


御藏罘罳金碧外　羣峰餖飣几筵間 龍潭老足相欺甚　但許中宵夢裏閒


公來游其間　似睹西域眩 既已陟層層　猶欲窮面面 陽岫及陰崖　誰道不能遍


諸峰翠黛分深淺　一勺寒泉歷歲時 昔日江淹來此地　縣崖何處有題詩


龍湫擬接曹溪近　寶籙升封華祝長 共說南宗多勝派　誰知此地大舟航


諸君共愛上方趣　此日誰同萬仞端 更有詩篇留在壁　琳瑯應恣客游看


倦鳥不忘春谷語　歸鴉猶帶夕陽紅 何時了却塵緣累　習靜長隨鹿苑東


驚心險徑休相問　囘首晴嵐已欲沉 不有空門忘色相　更於何處覔初心


奇踪忻乍見　登陟興何如


葢影輪囷符漢主　唱名輝焯應韓公 遐方快覩禎祥象　為慶明良此日逢


珠珠隱隱山色蒼　我思結屋蒼山陽 山雲隨意入我房　山月隨時照我床
足當好客無相妨　經歲勤力鋤乃荒 睠彼黃鵠高飛翔　星辰燦燦夜未央
山中搔首河漢長


潭深有沫雙龍戲　樹老無枝獨鶴廻 為說游人貪結果　莫教鐘磬亂相催


空留鐸凌空韻　誰捨黃金布地錢 佛法西來應未斷　蓮花五葉再當鮮


懸崖峭壁難窺路　古木長籐不記秋 洗耳掛瓢何處可　吾將此地學巢繇


雙屐登臨逢世泰　寸心早晚祝釐長 東山未許堅雲臥　苦海還須一葦航


從游最喜來方外　續句無能托筆端 更欲乘風凌汗漫　四埏八極一時看


強躋峻嶺瞻天近　笑指祥雲捧日紅 海上烽烟傳已息　遨遊踪跡任西東


竹院鐘聲敲已罷　蓮宮漏落夜初沉 爭看秉燭題佳句　始信當年快賞心


千峰看盡小　獨爾最稱尊


門通十畝林間竹　路指千年壑底松 覓得雲房聊借宿　半天殘月上方鐘


遠岫雲飛龍噴雨　深林風急鳥啼霜 跏趺共證無生理　也學頭陀禮法王


潭鍾靈氣聲猶切　山待高人色更鮮 六十餘年空負也　今朝滿地盡皆蓮


千年猿鶴同招隱　萬壑烟霞一望收 濁刧那堪人共語　惟餘赤膽對林丘


縱然學道應須靜　豈有關心盡人間 偶爾行藏能作主　任教溪舌日潺潺


春泉水試茶心苦　迷路人羞佛性閒 夢裏疎鐘天半遠　野橋林外故潺潺


禪惟蘇晉能逃入　社豈陶潛不許存 滿眼干戈荒草路　鬚眉難與佛爭尊


相携有客重探勝　借榻從僧細論空 自是坐來心境寂　梵鐘林外送秋風


珠瀑晴飛雙嶂雨　石門寒鎖一溪烟 峰頭好景須探盡　莫向深林聽杜鵑


直令化城安疲眾　不殊祗樹禮金仙 空餘俠骨成追悔　潦倒狂華四十年


峰開十二蓮花碧　輪轉三千貝栗流 稽首導師寧用語　安心無法可相謀


青鞵布襪招僧侶　白社詩壇擯酒徒 我倦欲留留不得　囘頭戀煞竹蔬厨


演梵正披新勅賜　逢僧偏得古名流 不禁此日重囘首　心目悠然已自謀


棒喝自傳黃檗派　詩狂還許白蓮徒 移尊試看龍湫好　却起青烟竹外厨


客尋古洞驚神蟒　僧過澄潭制毒龍 滿眼春光何處望　青青遙送海天峰


風度曲江人未遠　謀猷磐石計應長 誰知此日新亭淚　灑向凉颷到海航


象教悉皈三藏內　龍章曾錫五雲端 祝釐當代方全盛　丞相風流帶笑看


苔紋堦下沉沉綠　花蕊庭前細細紅 冐雨欲尋名勝處　水雲零亂忽西東


愁將孤憤呼天問　悶讀離騷嘆陸沉 寄語九淵龍子道　開雲捧日豈無心


來看天上幾千尺　出到人間第一流 已隔恩波塵世外　褰裳此地可淹留


微雨忽收山寺午　凉風初拂海天秋 僧家受用無多許　一句彌陀萬念休


遭時不遇嗟籌短　擊楫同流引恨長 却羨深山毳衲子　莫驚刁斗度慈航


日近龍蟠知有主　夜深虎嚎豈無端 太平伊邇浮常慶　分付叢林輟唄看


有冤未雪心徒赤　無事看花淚染紅 檗岫森森幽絕處　那知羣策躍江東


古寺隱藏鐘磬細　野廬荒燼柝聲沉 忽然風起天開霽　萬國歡呼捧日心


心枯座上嵐光翠　睇引天邊返照紅 只自閉關成獨寐　不教痴夢得西東


燈前孤劍蒼天老　竹裏疎鐘白日沉 稽首十方諸善信　一齊認取本來心


三千界事誰紛靖　十二峰雲任去留 孤憤世情無處說　山光踏破忽忘愁


天際花光分法相　岩前潭影落疎鐘 生平檗味嘗難盡　不及登臨謁瑞容


燈傳本賴因緣合　法護應思願力長 當日貝函羅御府　誰教萬里入車航


到處滄洲容嘯傲　此時身世付浮沉 題詩說偈真多事　坐臥能通靜者心


離披今古呈真界　廓徹乾坤步大方 直下了知無別事　不隨雁影過瀟湘


報雨前山是　澄潭起躍龍


花容未盡春先老　雨色初昏日已遲 芳草萋萋迷去路　王孫何日是歸期


密雨乍來花濺淚　亂雲驟起石添衣 青山為我羞知己　終日無言獨皺眉


龍象喜開新法眼　風旛長整舊禪宗 不知棒喝吹毛動　若個能當劍刃鋒


久思黃檗山頭息　誓向青蓮窟裏尋 從此俗情須斬斷　雲中但聽海潮音


會是心空宜寂寞　忽因雲過任沉浮 一堂禪定鍾聲斷　四望高峰興已悠


度母江頭稱大義　生兒天下遍宗風 猛聽黃鳥松梢語　疑是高聲喚遠公


衝寒秉燭逢長至　結侶扶笻上九灣 踏破檗林峰十二　叩關直謁老瞿顏


石橋玄度斷人行　惠公杖屨恒自適 獨往之人細萬物　手弄元化携金策
我臨海嶠一相思　城頭霞起城下碧


碧潭洗鉢龍歸藏　翠岫談經石點頭 古佛由來無量壽　漫傳花甲已云週


浴水聞香尋菊後　歌嵩聲發咏梅先 自慚寅降同斯日　何事醒迷若判然


開士如師者　何殊金聖人


棒吐毫光圓六丈　潭空聲色遍三千 欲知面目向何處　打破關頭只一拳


違俗已能先領悟　隔橋妙在未經行 且同細酌夜來靜　半是疎鐘濕又明


窮搜古蹟如終卷　痛快斜暉似惜陰 僧偶開門笻偶倦　茶香欵欵輔幽吟


流去世情春水上　帶歸遊興暮峰端 瞻依名剎緣非偶　新舊威儀次第看


疎松密寫千枝恨　排石微教一日閒 屐齒不驚龍臥久　潭頭拾得白雲還


山公說虎牛頭下　羽客談龍鳥路賒 此地却難休歇處　扶笻更上莫周遮


山外老僧同鳥隱　雲端小築與天隣 若能此處投身靜　何必桃源可避秦


遡元政爾推黃檗　偕隱何人訪大梅 老矣竛竮窮子恨　空教素手寶山囘


滄桑事大人難語　身世情空佛可求 地滿風塵誰得似　行將惟許許支遊


無限崎嶇意　行行到此平


珠生絕壁青天唾　月掛長流白練環 閩粵圖今已矣　低徊疑是釣龍還


人度潺湲支一竹　鳥分靜理寂高松 離塵數里頻過此　不記閒聞幾度鐘


獨為烟霞留器鉢　自然山水見高深 半生細省浮頑在　今日能無托靜尋


秋風不瘦江淹筆　明月長留慧遠關 借問九淵誰得似　幽心莫負水潺潺


脫屐坐雲生遠想　冷然喪我不留塵 自昔西山來一禱　至今流水見精神
水流不拖人影去　遙遙獨見白雲親 世事既如此　何須別問津
只此潭頭待吐月　傷心莫動老龍嗔 阮籍空多窮途哭　東施枉效西施顰
洗心退藏覔箇裏　但有清流不厭貧 千仞飛崖侵鹿爪　御風聽瀑悟前因


道在斯時偏用拙　天生我輩豈躭閒 他年白社招幽客　一杖依依聽水潺


禪心水湛消塵慮　慧語茶清醒世容 今日支公能愛客　擬將書劍寄行踪


開畬石徑迷荒草　說法天花墜小樓 千載維摩今未見　十年空病海東頭


眼前峰岫看兒拜　衣上雲霞擁客紅 安得逍遙憑羽翰　崐崙西去又過東


鳥下層霄青嶂夕　啼歸路碧烟沉 紅塵飛滿桑田變　唯有青山是夙心


客子笻邊花自媚　奚奴囊底筆應酣 前林斜日忘歸晚　買興還來扣竹菴


客裏不知春事減　靜中始覺俗緣長 廿年宦海茫無岸　願向慈雲濟一航


玉筯紛披聲有節　珠璣錯落影無端 龍潛會際需霖雨　莫作泥蟠等眼看


衣袂映將春樹綠　山椒曳得曉霞紅 我來欲結遊仙夢　鞚鶴追隨弱水東


猿扳樹嘯高巖徹　龍抱珠眠邃谷沉 拂蘚遍賡題碣句　留連自古有同心


千片白雲新接引　數株黃檗古招提 遠公已喜同叅悟　相送何妨過虎溪


竹外鐘聲驚鶴夢　山頭雲影下僧床 乘閒暫着登臨屐　何似金門問未央


枰敲竹裏僧歸院　茗啜花間月上樓 為問閬仙何處去　空留詩卷冷如秋


靈異曾經題帝翰　波濤常此護龍窪 是間即謂銀河路　漢使何勞問海槎


未踐秋期約　靈湫看白龍


想識蒲團意　無煩貝葉論


不有詩僧在　吟懷那得論


白頭持一衲　住世意難論


一菴老禪子　近又作何論


過眼紅塵渾是幻　浮天飛絮不知春 芒鞋錫杖躭行脚　萬古瞿曇色相新


吟容賈島稱詩匠　醉許劉伶作酒仙 別後近聞栖海上　白雲深處恣情眠


法雲終古駐　閑其演珠輪


聽雨別尋三竹外　論詩應在六朝前 羨師咳唾成珠玉　散作飛花下九天


午榻閒吟新雨後　小窓對話落花前 知君得意揮毫處　清磬一聲雲滿天


歸來詩草一寸深　自刪自改自哦吟 吐屬不留蔬笋氣　行藏聊寫水雲心
借棲或寓香花地　掃徑偶然逢客至 一夕清談低刧塵　三生慧業歸文字
淳粹顏容滿月同　詩僧苦吟貌加豐 請看廬嶽三峰下　山色年年屬遠公


美百尺之喬木　結深根于高岑 枝拳曲而偃蹇　葉茂密而繁陰 豈榆柳之比性　將貞壽而並林
時飡霞以吸露　乃黃質而苦心 類寒松之節操　同婺女之堅貞
其朽散以自棄　任霜雪之相侵 彼桂何事而消亡　桐胡為而半死
槿向秀于春朝　蘭徒芳于江沚 嗟萬有之必衰　獨一貞之無已
臨皓魄以輝生　動微颷而響起


含曹溪毒　入黃檗林 渾身是苦　遺累至今 烟幕幕　雨沉沉　千古何人解此心


識得牛兒　驀劄歸欄 不犯苗稼　真個懶安 突出閩城二十載　占人田地太無端


踏破草鞋　不識和尚 獅子嚬呻　猿猴伎倆 撈摝再三歸去來　月輪不在秋月上


惡辣鉗鎚　沒從囘互 打折驢腰　脹殺馬肚 法戰諸方四會中　秘魔杈擎石鞏弩


高峻門墻　攀躋不易 惡發人前　躲跟無地 奴視逸多揖釋迦　馬郎婦即金沙是


孤硬頭顱　面冷生鐵 捋斷虎鬚　雷轟電掣 煞活垂機　廣長掉舌 說白道黃　證龜成鱉


我遊福清　即耳詩名 雖未見面　不能忘情 師遊無定　隨地拄錫 垂二十年　鴻爪雪迹
邇來倦遊　復歸故山 如風吹雲　忽往忽還 禪學既深　詩境亦進
一片光明　自得心印 問師緣何　師亦茫然 心知其旨　口不能宣
譬如尋春　出門無得 歸聞花香　一笑默默 道不在遠　着意反非
吃飯穿衣　至平至奇 動極必靜　夢覺乃醒 一箇蒲團　妙趣自領 空山無人　流水無聲
寂坐諦聽　無情有情 誰為此圖　現真面目 證禪證詩　興象具足


照影恒河憶遠遊　十年退院又熏修 自從瓶缽垂垂老　萬里歸來易白頭


檗山高處古名扃　榆欓千函有藏經 勞我龍淵搜篆夢　海天一十二峰青


長望竟何極　閩雲連越邊 南州饒奇怪　赤縣多靈仙 金峰各虧日　銅石共臨天
陽岫飛鸞彩　陰溪噴龍泉 殘杌千代木　廧崒萬古烟 鳥鳴丹壁上　猿嘯青崖間
秦王慕隱淪　漢武願長年 皆負雄豪威　棄劍為名山
况我葵藿志　松木橫眼前 所若同遠好　臨風再悠然


千巖萬壑不辭勞　遠看方知出處高希運 溪澗豈能留得住　終歸大海作波濤宣宗


擺手臨行一寄聲　故應離合未忘情 炷香瀹茗知何處　十二峰前海月明


一別人間萬事空　他年何處却相逢 不須更話三生石　紫翠叅天十二峰


寶峰屏幛紫薇邊　獅子香爐佛座前 羅漢鉢盂天柱上　五雲報雨吉祥連


草木分餘潤　輝光射斗間 誰知天下寶　盡聚此名山


微雨一番晴　峰巒色轉青 笑他摩詰手　祇會畵山屏


夾道藤蘿古　森森桂木繁 夜來天上燦　直接紫薇垣


頭氣三秋肅　悲風萬竅號 凭欄傾耳聽　哮吼一聲嚎


裴公留客一何堅　象設爐峰置目前 若論本來真面目　混成那似此天然


氣格非凡局　清虛別一家 綠陰圍寶葢　彷彿坐蓮花


天台遠勢來　化身前峰上 日出霧露收　巍巍現金相


峰勢團團就　山嵐滴滴濃 鉢中無一物　只是要降龍


峭峭連雲聳　迢迢遠地來 崚嶒非一狀　直是小天台


瑞氣浮明空　峰巒自不同 至今雲五朶　猶認是郇公


峭拔藏蒼龍　烟雲晝長鎖 天際雨將來　山靈已先報


佳氣何蒼鬱　林祥日日開 幾多如意事　總向此山來


靈淵無底石空　萬丈飛泉落半峰 寄語魚蝦莫相侮　此中蟠蟄有蛟龍


一圓靈寂本清真　誰向清波更問津 欲說西來無見處　奈何言句亦前塵


黃檗西來自有山　石橋初度野雲還 分明一滴曹溪水　流與龍潭出世間


岧嶤傑閣倚雲根　中有瑤函億萬言 努目揚眉都是也　憑誰解報聖人恩


祖祖相傳只一心　心心相印到如今 當機不遇河東宰　千載何曾聞法音


苦為捫藤行　正坐愛山癖 振衣雲中樹　洗耳泉上石 稍尋優鉢林　偶傍瞿曇宅
溪行走羊腸　山轉囘龍脊 兩難伴搘笻　二老共飛錫 望迷落葉秋　出斷蒲團夕
雲歸遶窓明　香盡出簷碧 希聲發巖竇　妙觀生墻壁
塵緣苦推攀　勝事成今昔 離家月垂鈎　歸路月掛壁 師今一帆輕　我向百里役
船子罷持橈　趙州行驀直


千崖石磬一聲孤　雙樹庭前日影疎 禪意道心俱寂寞　片雲何處更安居


高山有奇洞　靈物之所處 其觀多怪譎　大言似誇詡 我直持一勇　於以勝百阻
路長到實難　食人有猛虎 天陰日無光　雲霧作細雨 潭壑乍隱見　鄉縣悉周溥
仙人雞犬鳴　聞聲不可覩 入木成戈矛　叩石如鐘呂
遇物雖駭新　本質實已古 好遊不學道　來此亦何補


一橋亭　三柱下 千枝椽　萬葉瓦 明月篩　清風灑 坐其間　欲仙也


高僧日與話南宗　踏遍名山十二峰 鐘送月來風掃榻　白雲流水冷青松


法鼓逢逢夜正中　重看黃檗振宗風 拈花一會依然在　大地山河月滿空


我禮黃檗山　陟巘入蕭散 靈淵數叠垂　中坐石紆坦 眺聽疾送迎　文字剝空
茹妙飲晴香　息念得幽盥 懸簾卷玉輕　長瀑依苔緩 濺落萬斛珠　時起眠龍懶
鶴松斮已去　鹿草席猶暖 更登尋其源　齒齒厯玄館
歸來問阿師　路窮天未斷


欲得尋幽處　凝望幾週迴 捫藤疑接漢　側耳若轟雷 簾影噴珠玉　瀑沫潤蘚苔
草木長年護　烟霞旦夕開 此日凌雲客　當年入定裴 獨立空潭際　須彌納勺杯
宗風舊黃檗　江山暫蒿萊 蓊翳憑搜剔　草野喜追陪
逝者如斯爾　酣遊興不灰 聞師曾一喝　能令百川囘


石門夢想久相關　十載舊觀笑未還 今日我來另闢眼　收羅萬壑與千山


石門深處是雲關　來路原從去路還 笑却許多門外漢　亂雲堆裡撥青山


芒鞋踏破幾重關　親到龍宮探寶還 怪得石門扃不固　珠花無數潑春山


石門無鎖不須關　一任閒雲自往還 洗得門前淨似水　只留瀑布漂青山


老龍宮裏雨花飛　閒捲珠簾坐翠微 只為年來貪聽法　故懸瀑布剪僧衣


酒花石上雨花啾　狂吼驪龍共醉遊 頷下一珠藏不得　倩風高挂玉簾鈎


寺門羅眾峰　一望蒼浩浩 知有壽世人　其身合壽考 氷雲為精神　雲霞為文藻
五嶽為真形　造物不能老 片心化空潭　塵慮淨如掃 獨笑神仙愚　忍刧居蓬島
何必西池桃　何必羨門棗 隨意饌伊蒲　自然容顏好
禮足我師前　敬愛交懷抱 泉明對遠公　相知恨不早 偶入石林來　從人效松禱
花木難久榮　法躬可長保


環菴不但梅　直以梅為主 想見種花人　寒香入肺腑


投杖自跏趺　白雲錯認客 不待花之開　空香如可摘


散坐石梁中　影隨流水去 月痕與樹陰　多是澄心處


松筠未便隔人間　即景栖尋豈是閒 一榻對師心自遠　個中認得萬層山


古剎出上方　黃檗名已久 伊昔思負笻　今茲得稽首 陟歷山之巔　到來九月九
此日啜嘉茗　何事傳萸酒 登躋未及巘　眺望立高阜 悠然爽心目　曠矣離窠臼
三千界一如　十二峰左右 叢竹森以矗　寒潭清且瀏
梵宇敞巍峩　貝葉列瓊玖 經函捧上京　展誦瞻我后 一拂西方來　隱公黃檗壽
懺禮問大師　洪鐘敢小叩 未定思生慧　鋤蓮以覔藕
未能洗胃腸　曷以翻筋斗 紛紛處塵俗　默默觀空有 火坑已墜身　丹梯望引手
師言指不二　我心披荊莠 始知探龍湫　更聞真獅吼 高足立師門　論心稱作友
禪心與詩思　闢戶而啟牖 既以發真諦　大能掃敝帚
相對喜開顏　獨我愧掩口 未了死生緣　可堪棒喝否


侵曉別崇阿　又思躋古寺 遙指鬱葱葱　萬木集秋氣 一舍路盤迴　停午行方至
仰看六六峰　比連繞蒼異 寶剎煥何年　莊嚴各位置 貝葉與琅函　悉皆內藏賜
所以山益靈　代有高僧寄 今日知者誰　隱公出相繼
臨濟之真傳　正宗三十二 肩力苦支撑　淡泊堅誠志 棒喝醒迷途　天人均受庇
種種救頭然　功德難思議 余家滄海濱　百里來猶易
况負泉石懷　何由不早　 乃待晚歲間　登高履茲地 莫非結宿緣　與師有默契
入堂頂禮時　寸心會真諦


摩尼一照濁水清　出入三昧散五形 團蒲坐破獅子窟　天花滿座飛繁英
何言佛法有興廢　泡影夢幻皆渺冥 庵前古木出巨火　頭上積雪空崢嶸
毒龍洶洶跳鐵鉢　金剛打睡劍不硎 十二峰頭石破裂　秋雨逗落蒼天驚
師時飛錫出山去　孤雲飄蕩南昌城 江淹詩字剝苔蘚　淪隱種植殘空庭
行徑犖确亦何有　僧徒散落稀晨星 問師不歸龍象泣　夢中爭遣羅漢迎
短笻朅來風雨驟　芒屨疾走猿猱輕 興衰起廢實吾法　彼佛一一如人情
先除香積筧流水　次築彴略便人行
護持松竹比妻子　收卹行脚如孤惸 琉璃金碧換世界　願力雖大知易盈
病軀長夏困炎熱　未敢烈日紛長征 凉秋問法約二妙　準取醍醐為我傾


昔我遊福唐　香界屢登矚 山水非不佳　緇流頗碌碌 麈尾弗振塵　佛香時斷續
見客少寒暄　逢人說禾穀 了義休問渠　倘未識語錄 久聞黃檗名　古剎隱喬木
百丈千載還　何人接芳躅 客有招我游　眉作淵明蹙
諒無遠公流　枉費尋山足 那知輕薄懷　及此生悔恧 暹師宗門秀　行止類野鵠
凌晨造我廬　問客何不速 答云欲論詩　令我廢朝沐 及乎應接間　內潤外樸素
高興躡烟霞　幽期澹松竹 妙解看轉丸　清言聽炙轂
吾觀沙門儔　師韻無適俗 昔遊恨不遂　憚行失老宿 况聞師工詩　佳句積縑軸
湯休起我病　索題紙一幅 相知苦不早　告別太匆促
問師自何年　卓錫此崖谷 僧臘今幾何　眉壽若可卜 師言甲戌秋　甲子一迴復
我聞歡喜生　遊興乍棖觸 我有方外交　結茅鼓山麓
向亦耽苦吟　清韻動哀玉 王子師所善同年王陸亭先生　與我亦頗熟
來秋三人俱　訪師溪山曲 師能使我留　唱和擬皮陸 山間月正明　巖下桂當馥
侑師以清泉　芼師以杞菊 谷鹿與澗猿　隨我為師祝 更將師詩篇　焚香共細讀


君本榕城裔　來居檗岫巔 讀儒超俗類　學佛覺人天


栯堂詩句石門禪　仙露明珠顆顆圓 拈出波羅花一朶　法中微妙笑中傳


竹針麻線作家禪　的的西來大意圓 拋撒珍珠彌法界　人間天上瓣香傳


