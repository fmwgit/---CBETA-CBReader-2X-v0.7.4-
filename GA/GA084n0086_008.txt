中國佛寺史志彙刊數位版, No. 86 黃檗山寺志

迷去妄分人與我　悟來了却短和長 囘頭直下情無倚　便是高登彼岸航


西來祖令當頭指　東土兒傳正眼端 祇為分明人不薦　故令高着眼睛看


月明虛白連天碧　日照雲霞映水紅 隨色摩尼不墮數　祇因逐物着西東


全身用去頭頭現　覿體行時物物沉 外境內神無覓處　須知憑悟本來心


栗棘直拈三寸短　神珠照握意州長 傳提祖令寰中指　起日廻風鎮遠航


殺活誰分凡聖路　縱橫熟辨妙玄端 機如掣電誠何旨　說似禪人子細看


歷歷纔思形赤白　明明擬契墜青紅 吾門作用由來別　一棒當頭杳絕東


遽爾超方忘巨末　迥然物外絕浮沉 堂堂任運裂情謂　獨脫無依達本心


雪鬢難忘親勅賜　青山豈昧舊時人 故園松竹依然在　待得余歸翠又新


萬丈寒潭藏碧落　一條瀑布散瓊枝 引他無限奇男子　來去紛紛着眼窺


花飛金粟界　簾下水晶宮 出峽流還駛　延崖路忽通 練光山晝夜　人語澗西東
數里歸猶緩　終朝興未窮 囘看行坐處　法雨遍晴空


巢雲古洞看誰主　掛壁飛泉只自流 且向祗園高枕臥　天書有日到林丘


月落敲鐘林際曉　窓虛流水枕邊聞 征鴻千里無書至　翹首長空看斗文


詩咏樓前黃鶴舞　心遲薊北白雲違 道人不耐京塵苦　好向崗頭共採薇


窓外人稀塵不到　潭中珠映水無痕 床頭長有琹書在　閉戶誰知日月奔


溜激雷聲分鷲嶺　樹合霜色過琳宮 留連未覺千峰晚　吟落殘陽一點紅


探奇須悟趣　未得賞心儔


巖花帶雨開猶落　沙鳥親人去復還 寄語乘時名利客　浮生萬事得如閒


自是境幽聞見杳　况兼地峻往來稀 清溪對客頻饒舌　囘首啼鴉帶日歸


松裏鶴鳴因我靜　門前獅吼為誰醒 芒鞋却喜和雲健　冷看鳧鷖戲綠萍


鸂羣來烟水上　鳳凰飛去紫雲端 逢人但說無生話　萬里荒丘不忍看


衣破自縫愁落落　雞鳴欲舞病沉沉 茂弘有晉聲還在　敢向同人題夙心


竹徑偶携剛是七　虎谿頻笑亦仍三 歸來藉有孤笻力　囘首巖西雲滿龕


挹將千仞峰頭水　浣盡三年衣上塵 尤喜山家風味樸　長留笋蕨供嘉賓


繇來傲骨憑芒屩　未了閒身伴竹笻 題詠迹從今日掃　姓名不欲挂羣峰


金家舊種菩根老　鶴錫新開草徑迷 獨踞茅椽威自猛　遙看羅漢靜相携


虫敲風句呼人寐　楓醉霞觴為我醒 誰使幽心負菊葉　鳥聲啼處冷浮萍


雞且有冠迎翰客　鶴能無唳洒雲門 聽猿三復黃州記　談笑應令白日昏


凌空有幹誰能見　拂地無枝且共看 逸興肯隨日影逝　翩翩蝶翅撲雞冠


玉鷺飛時鱗甲動　珠簾垂處爪牙含 崎嶇鳥道行多露　對此能無嘆息三


瀑練千尋垂雨脚　簾珠萬斛撒雲端 勝遊無限懷興廢　峭壁名題剔蘚看


料得登臨者　灘頭駕斗槎


孰教怒瀑千層湧　却惹吟瀾萬丈浮 翹首九潭雲起處　幾多神物蟄深湫


此間山水趣　盡入錦囊中


壯懷灑落霞千嶂　妙思渾涵月半窪 空谷白駒如許詠　何妨再泛斗牛槎


安得移家住　頻年屐齒尋


好鳥同聲依檗岫　名花微笑供瓶盂 相扶萬福吹天籟　肩起通天烈焰爐


繡句曾蒙君見贈　巖花還笑我投閒 且看一社風流士　不減輞川會稽間


談經頗賴無為化　說法偏應不計功 十二峰頭容未老　扶恭日月四時同


一輪明月千潭印　半嶺松風萬壑傳 此日共君相別處　休忘爽氣襲賓筵


嶺頭步上雲非遠　筆下花生夢自妍 望他時逢晝錦　長留玉帶鎮門前


踈才自覺詩情淡　知己漫云酒思酣 讀罷陽春難再和　佳章日誦勝周南


掃盡葛藤登六十　閱來世界遍三千 漫言寶掌堪稱祝　色色空空即大年


焚膏繼晷詩情永　煎燭談心酒思倩 何幸斯時蒙訓誨　風生麈尾快茅開


陽春賡就皎然似　草聖揮成智永如 應敘舊遊將午夜　風光喜映案頭書


遐邇咸尸祝　恩深累洽論


張于天柱千尋　透出香爐萬縷烟 殘月有時相映處　幾疑銀蒜玉鈎懸


白練千尋鋪石磴　輕羅萬丈濯龍湫 幾囘牧子沿溪過　疑是誰家浣未收


波中宛轉金獅戲　井畔盤旋白象俱 北斗七星光倒影　也堪譜入檗山圖


證果塵消三昧火　迎春香預一筵蔬 上方鐘响沉檀靄　色相俱空悟本虛


自愧衰殘驚歲暮　聊憑潔淨證生平 幾囘禮拜香壇上　寒照瓶梅徹骨清每歲年終則向伽藍爐前清算賬目，以默鑒　一點清潔之心，敢云無愧，亦以表其忱耳。


三年托鉢金獅現　二諦談經玉麈颺 恰喜鳴鐘施露水　那知飛錫返雲鄉
愁看妙偈枯衷結　靜對殘燈淚眼傷 嗟爾傳心曾付拂　憑誰說法更添香
藤蘿久鎖烟霞寂　松菊猶存杖履荒 潛室終宵縈夢寐　滿天風月自蒼蒼


高擎危石銀河瀉　俯視平原陌連繡 最愛蒲風歸路晚　一彎明月映西川


擬待傳衣鉢　堅凝認性真


虛空懸鏡處　日月可同論


皎皎清如許　循良有定論


名溢仙巖春不老　衣傳雲岫法無邊 顏窺庭外孤松翠　色相渾忘本自然


法海自饒杯渡日　慈雲常雪花天 虎溪縱未聆高嘯　亦把岡陵頌一篇


雲深古剎長春館　雪滿空山不老年 也識菩提忘甲子　何妨龜鶴寫霞箋


渾臨霄漢超塵世　擬至斗牛脫俗凡 此際消遙忻未已　歸程不覺日西銜


雲收古洞秋光淡　風轉經繙爽氣新 興盡欲歸歸不得　漫將俚句自敷陳


屏幛缽盂天柱遶　香爐佛座吉祥陳 偏多靜室村偏少　那有風塵與俗塵


爐燒野竹新烹茗　坐對蒲團共話禪 僻地相逢多李杜　詩篇投贈亦奇緣


繼往開來意　千年業永存


曇雲瀲映龍潭碧　蘚草新添象跡斑 最愛烟光凝暮紫　衲衣共帶夕陽還


裁春燕剪珠簾舞　擲浪魚梭瀑布過 試近潭前聲一唱　驚囘龍子也蹉跎


朱旗賽出山川色　畵皷敲殘草木神 笑殺世間擬樂節　梅花曲裏度江春


東閣豪吟懷水部　西堂麗藻屬元暉 閒中點染煙雲供　寫出瑤臺夜讌歸


義旂未捷何堪死　宗社中墟詎忍聞 丞相安危係天下　夕陽憑吊意如焚


芳徽久擅龍門峻　汪度虛涵蜃海窪 倘使高風聯白社　種蓮不負藕如槎


琬琰才傾千雪澗　珠璣唾落五雲窪 何期御李緣相左　星漢空望貫月槎


高吟珠玉嚮　驚醒九潭龍


枳棘羈鸞鳳　聊從百里論


安得登龍處　傾聆玉麈論


獅峰執手傳新偈　龍井尋踪憶舊遊 何處乾坤容我拙　空囊禿筆寫閒愁


鎮日風雲迷大地　長年雷雨作晴天 恍疑澗底神龍出　吸浪騰空徧大千


難逢一覺山前客　未覲三生石畔人 底日宗猷重纘起　名藍寧使九淵淪


一團連夜傍天上　千丈霎時落水中 却被飄飄仙客手　梯雲取出廣寒宮


峰容六六連天碧　潭影三三映日紅 難得菩提勤種植　名山千載紀殊功


摳衣聆雅詠　未得學雲龍


慶雲爛縵兮瑞氣之所鍾　佛日長懸兮吾皇之德明


乾坤一示形山　歷刧巍然碧漢間 揭露當前非色相　光吞萬象自悠閒


離披底趣妙通神　廓落楮毫覿面陳 孰道風光如潑黛　大悲手眼畵難真


天上人間獨個尊　人情稱指紫薇崙 呈真象自彌今古　惟亘寰中作主元


距爪張牙口半開　驚羣曾是戲毬來 吒沙奮迅威獰惡　跳躍身騰吼似雷


繫鼎單絲久亦如　靈山火種不傳虛 煖灰須是兒孫續　代代聯芳總嗣渠


特爾無依聊指座　驀然識此皎靈源 摩挲厯的超空有　據本分明不涉言


了悟無復後有身　孤峰獨坐現前人 娑婆界內多方供　不動脚根普應真


佛祖傳來一口鉢　山河大地吸皆空 人天欲睹如何狀　指出危巔見鉢容


天柱峰高高亦尊　大千咸小不須論 我來獨跨峰頭上　盡十方中一口吞


五種雲從何處來　一時凑合惹人猜 爭如坐斷迷雲路　脫體無垠正眼開


峰頭一片微雲起　報道天宮雨下來 雲既無心能響應　無心消息亦奇侅


風光本有瑞騰空　光據根元只此中 返照窮初者個地　靈明亘溢絕朦朧


無價奇珍叠滿山　流輝千古濟人間 試拈白棒當頭指　大地貧兒盡改顏


屏巒羅列展家風　面面花開間白紅 却有水雲多意氣　每來點綴翠微中


一支秀接紫薇宮　遍體文章積翠絨 尊貴由來堪作主　千峰朝拱碧雲籠


殘雲斂盡露全身　氣宇昂昂孰敢親 獨踞威風千里外　未曾哮吼也驚人


卓立渾成一柄長　千年冷燄豈尋常 無端落在渠儂手　撥着些兒遍界香


天為寶葢地為蓮　一座巍巍永不遷 日耀玲瓏金相好　靈山黃老尚依然


烟收嶽面貌崚嶒　兀兀如癡百不能 木落秋清貧徹骨　陡然富貴彩雲凝


碧岫雲囊半掩濃　儼然鉢托虛空 一聲霹靂轟天地　鉢底掀翻幾臥龍


奇哉一脉露機先　刺破渾淪獨峭然 不為羣巒爭秀氣　生成骨格要撑天


那邊欲露真消息　個裡分明要舉揚 倏忽峰頭懸五彩　林巒澗壑盡生光


傾湫倒嶽事尋常　何獨峰愁如夢鄉 一滴未曾沾大地　片雲拖出舌頭長


氤氳瑞氣結浮圖　一道祥光削處孤 特地山川俱顯煥　看來好事不如無


抱病寒巖待晚年　賢侯何事驀勾牽 頭陀非是人間物　移向人間不值錢


颯颯江風徹夜呼　捫心靡愧是良圖 寒潭皎月空撈摝　到底分明一物無


護藏僧徒困役迷　龍樓蕭索野狐啼 檀那若負瞿曇囑　何處青山不可棲


萬里迢迢降玉音　每開黃卷細沉吟 名賢曳曳隨情轉　千古何人簡帝心


江風四起震龍樓　烟鎖青山一帶愁 幸遇諸公各出手　皇恩祖德一時酬


跨海非常木　撑天必大材 東君如有意　吹入我門來


功成喜得念初堅　骨露孤峰獨峭然 忤逆兒孫親葢覆　一輪杲日正中天


一枕倦雲幾片　夢囘鳥噪山堂 携杖尋流洗耳　溪陰肝膽俱凉


水靜鬚眉可鑑　心空身世皆忘 坐臥一溪環繞　不知幾變滄桑


偶爾尋幽適意　追叅雲水茫茫 猿鳥也知樂趣　啣花各獻溪傍


靜處爭如養德　避名不若韜光 盡道溪山可隱　誰知天下無藏


去年此際遊咏　今日重新舉揚 山色人情仍舊　自然吹水成章


搆着源頭一摘　始知正脉流長 黃檗尋常苦口　舌翻四海汪洋


量大自然納垢　德全必也包荒 雲倦愛予癖懶　天豪豈責吟狂


送客一溪流水　接人幾片閒雲 去住無拘無束　何妨分而不分


若不親師擇友　焉知目擊道存 一種平懷無寄　炎凉何處躲跟


洞口呵雲作迹　峰頭棒月成痕 不若橫眠一榻　任他地黑天昏


摩霄絕巘跨靈淵　神蟄翻騰信得先 瞥爾微雲通一線　千林萬壑盡傾濺


謾將大地作蒲團　坐斷千峰竟日閒 滿面風光彌宇宙　不曾持鉢到人間


展出精奇本自然　渾淪卓立冷含烟 分明一段難藏隱　撥着氤氳徧大千


寸絲不掛若癡憨　三界翻為一小菴 坐久那知天地老　禪心竟日照寒潭


誰將一口托虛空　半貯寒烟半貯風 莫是老僧收拾懶　長年安置白雲中


出窟金毛孰敢儔　長將日月戲為毬 有時忽震風雷舌　一吼聲聞億萬州


老來身世俱休　徘徊已絕馳求 坐依石屏半幅　渴飲一帶潺流
豈必寢石方休　適趣何用多求 數點鳩聲喚雨　一行魚影逐流
記持了知無益　安眠更不圖求 葉落推囘午夢　眼開方覺新秋
不學雀巢灌頂　寄身翠壁清流 驀灑曹溪一滴　普潤萬國九洲
倦來盤石可臥　興至曲澗堪遊 新蕙香浮谷滿　枯枝旋拾烹流 岸花零落誰取　溪雲去住何求
可憐一般水鳥　終日流囀無休
尋幽不厭深洞　溪小適意便休 烈日迎風却暑　就凉枕石聽流
自從得那些子　迥然脫灑林丘 卷之退藏於密　放則度刃奔流


子規聲裏嘆春歸　草色青青落翠微 昔日靈文何處在　荒臺惟見鷓鴣飛


秋仲探靈境　神清爽氣新 碧潭今古照　洞徹本來真


一柱孤高孰與齊　亭亭遠際絕攀躋 白雲影裡全身現　撑住虛空不放低


不藉良工巧塑成　天然一座儼分明 從來殊相難思議　為度人間強得名


萬綠深深裏　潛開小小居 有時携蠟屐　隨意訪蓬廬 泉石能留偈　烟雲每向渠
春巢寒乳鵲　嘉圃老腴蔬 虎跡堦前善　鐘聲林外疎 臺承飼鳥飯　案積乞花書
坐茗香風遠　行吟午夢餘 以斯為事業　遂可侶樵漁
塵境已長謝　閒情復自如 夕陽歸路晚　蒼翠點衣裾


寸心能鐵石　兩字別雲濤 記得焚香處　春山片日高


風風雨雨難升高　今日尋秋吟興豪 追逐龍門破浪客　千仞靈淵探一篙
迤樵徑斜凌虛　越磴捫蘿緣綠蕪 支笻屹訝欲跌　多少貴遊驚下車
俯視寒潭八百尺　浴日搖金漾空碧 水光嵐氣疑雨飛　吹透荷衣艸屨濕
抱珠神龍千丈眠　團蒲靜對長安禪 未破天風萬里浪　毒雲腥雨掀三千
巖頭灑落皆珠璣　襯雲倒挂青天衢 明月垂鈎彩霞幕　障斷紅塵半點無
其下飛流萬丈瀑　銀潢白漂練成疋 朝朝捲雪拖蒼烟　不雨斷虹飲澗壑
惟公深契智者樂　山水留連侶猿鶴
千尺吟瀾毫端浮　詩成題徧綠苔滑


月作飛毬地作茵　松筠毛髮四時新 雖然未捲風雷舌　勢逼崆龍象馴


不渡雲杯海面遊　制龍降虎踞巖頭 長將三界為精舍　閱盡滄桑老比丘


繞座雲開十面青　宛然天巧展金屏 遊人儘有王維手　祇繪烟松不勒銘


濺日漙煙素影寒　采芳人向鏡中看 何來千丈銀河水　天際長虹一吸乾


誰向峰椒托盂　貯風貯月供雲廚 更看早晚施神力　斂盡烟霞滿鉢舖


翠壁丹厓錦綺重　飛流倒挂玉芙蓉 試看萬里天風起　一線青山走白雲


偶爾尋幽溪畔　嫣然目送禪堂 遊從陰陰細想　無風亦覺清凉


長水滔滔有意　應教色相都忘 滿眼春光無盡　豈甘我隱柴桑


萬頃輕塵不染　一團香草微茫 凌空誰知雅趣　清光搖曳花傍


杖指沼流勝景　清泉掩映雲光 數點鳩聲斷續　一行魚影行藏


倦到石盤可臥　興來曲澗堪揚 翠竹蒼松不老　泛通風月平章


靜處心身可鑑　悠然詩思偏長 眼前野花漸吐　竹中溪影微洋


水靜不教納垢　焉知遊日遐荒 翠沾袈衣欲濕　紅封蝶意得狂


坐臥溪邊漱石　曾將一派長存 檗味迄今猶苦　舌翻何不躲跟


不覺斜陽返照　源頭月印有痕 無如垂衣一夢　那管四處皆昏


品異辟倫叠作峰　流傳千古自相逢 浮雲幾度當頭鎖　玉麈試揮應破封


屏巒羅列倚空蒼　獨脫風雲達萬方 示出當前真眼界　貫通草木煥文章


芒鞋數里破烟霞　為訪紫薇弄日華 最是箇中風景異　光含萬象自堪誇


浮雲斂盡現通身　巨口若開與我親 氣宇昂昂毬爰弄　悠然弄出物華新


寶鴨形成巧樣呈　噴烟吐霧任浮生 旃檀本待兒孫奉　代代流芳豈不榮


爐峰朝供篆香斜　自是清虛別一家 日耀玲瓏融寶蓋　依然隱隱坐蓮花


獨立孤峰意有因　托名羅漢不染塵 烟收霧斂分明日　現出巍巍金相真


日華初上映高峰　勢托虛空見鉢容 不想阿香來試手　却教鉢底起雲龍


危巒一柱礙虛空　萬仞不須造就工 獨誇峰頭羣莫及　雲端自表撑天空


芒鞋竹杖路幾番　為愛峰頭五彩存 靜即等閒藏萆木　動時頃刻徧乾坤


阿香誰使喚行雷　轉眼風雲去復來 也覺山靈先有報　何曾一滴洒塵埃


許也又山粉黛重　祥光瑞氣噴空濃 陵源深處何須問　如意多由托此峰


萬福襜帷駐　龍泉脈又存嘉慶十七年，龍井泉涸。道光三年，駕臨泉回。
蒔桃敷雨澤　樹柏固雲根乙酉春，沐恩植松秧檗山大路為蔭樹。 重振前三界　宏開不二門
絃歌黃白徧　鏤戴詎能論


泉流泛月水澄清　靜養神龍老眼明 禪悟得叅微諦妙　天光透徹照初晴


黃檗名揚久　乘閒結伴探 峰巒標六六　潭水瀉三三 萬斛珠光溜　千尋劍氣涵
一行渾鷺振　四德定龍函 寒逼雪花出　陰凝雲幛曇 山深心轉悅　路迥興逾酣
愿謝幻然境　從遊梅是菴 層嵐羣玉現　古樹碧天參
潔壯祇園景　清高庾嶺南 幽香縈淨土　素色映禪龕 半點塵難染　十分春占甘
莫言逋叟愛　即我亦歡談 此地皈依好　足堪了俗貪


黃檗最奇幽　禪餘共眺遊 金聲無鄭渚　顯異有靈湫 法雨春畦足　祥雲佛座浮
嵩巖香乳斷　貫頂白光流 九樹龍潛伏　五音鱷不留 彩泥輝射日　古聖瑞疑眸
寒潭蛟久臥　陰洞蟒長廋 縱目蓬瀛上　泛槎銀漢陬
舊事隨流水　青山仍故秋 徘徊懷沒限　對此憶何休


由來向日弄晴光　欣覩枝頭並蒂芳 莫是花神深有意　將他獻瑞禮空王


峰巒十二繞如屏　祖地而今是鯉庭時師父在此主席 最喜飛流高處落　一痕界破檗山青


碎瓦頹垣惹恨長　一經整頓便非常時師太等募化重脩 山門晚眺饒詩興　檗葉青青照夕陽


屹立依黃檗　屏圍若話禪 乾坤同萬古　翹首即西天


白石粼粼若寶珍　有時月映認為真 許多雲樹山頭列　都作瓊瑤共雜陳


層巒羅列一屏風　想是山靈展布功 花鳥烟霞圖畵譜　揮毫彈指漫言工


山容彷彿紫微垣　熠燿光分不二門 四面眾星皆拱北　紅雲一朶捧長存


宜若文殊馭駕然　石形宛轉勢蹁躚 一輪月作金球戲　怒吼濤聲欲震天


檗嶠依然作博山　天工鑄就一爐圜 雲烟起處疑香篆　鼎峙珠林佛座間


天地形容九品蓮　莊嚴寶相位千年 山中是亦迦陵也　座對香爐不斷烟


五百之中一比丘　乾坤雕塑踞山陬 峰巒屈曲跏趺能　雲作袈裟着也不


碧嶂團圓號寶盂　幾疑羅漢手中扶 莫言難向龍泉滌　箇裡生蓮果有無


一柱擎天萬仞梯　白雲紅日共高低 誰云立極皆鼇足　除却崐崙孰與齊


五雲爛熳覆高岡　彩映山門兆吉祥 極目東來皆紫氣　氤氳篆作一爐香


高凌碧漢勢巍巍　報雨幾同石燕飛 一片雲橫消息到　預知頃刻必霏霏


吉祥山色翠重重　六六峰中一玉蓉 紫氣千年增絢彩　瑞符萬福振禪宗


福德無量大皇帝　統御金輪轄四裔 彌勒天宮六賊逃　螳臂跳梁海之澨
特簡金粟古先生　秉鉞擁旄攝總制 蚤歲巍科躋仙曹　珥筆鑾坡四及第
宰官身原菩薩心　蜎飛蝡動誓願濟 拯拔九有超三塗　調御丈夫大悲儷
帷幄運籌授韜鈴　六字真詮阿增計 川嶽雲雷並効靈　掣電降雹澍雨渒
霎時黑風吹船舫　黑水洋中么魔斃 飄墜羅剎鬼國間　縮身藕孔尚侘傺
杻械刀仗化清風　餘孽啣璧繫組跪 至仁不殺宥之三　一線天恩活螻蟻
賣刀買犢縱歸農　人其人復子其子
含哺皷腹遍康衢　萬家生佛稱不已 南尚書　譚都督殲　倭拴海遜神速
積稔巨猾刻期平　波瀾不驚龍睡熟 越裳貢雉重譯來　潛織鮫侶安鯷屋
商人五百采寶歸　青雀黃龍艫啣舳 朝野手額慶功成　應錫麒麟狻猊服
三千大千稱讚多　聲聲曩謨彌陀佛 嗚呼　三千大千讚歎深　聲聲彌陀曩謨佛


寶網世界珠影清　一花一佛無定形 斯地六朝肇基始　層厓斵落雲英英
有明重廓大圓鏡　照徹真際三塗冥 幻泡滄桑秪轉眴　門外剎竿猶嶒嶸
狐兎樓泊野豻吼　開山鈯斧虧霜硎 草深一丈佛燈閴　崩欹圮遊人驚
幸承元輔大賢裔　力挽頹瀾巋干城 銷洗積通集緇屬　片雲初返松間庭
伊邇波旬尚肆虐　迷霾迅掃瞻辰星 下涉泉漳上興福　盲龜跛鱉相逢迎
募輸不廣畧修葺　未還舊觀緣願輕 留玉必須仗坡老　舌覆三千超有情
宰官原屬再世佛　陀林秪樹舖金行
貧兒得寶窮子歸　給孤昔日哀獨惸 即似蒼生獲霖雨　醍醐甘露溝澮盈時旱得雨
甦枯恤困滌煩暍　袷衣籃筍乘凉征 陽岫陰溪噴鸞彩　半尊相對珠簾傾


層巖兩榻懸　千峰倒抹夕陽烟 寒山囘首牽情極　萬點飛花欲雨天


品字柴煨折脚鐺　蓮池漏轉月如霜 泠泠牕紙風吹裂　暗逗梅花一綫香


兩間間氣萃斯身　唐宋元明祇一人 支那扶桑卅萬里　二邦供祀悉王臣


石意排來溪裡　雲心懶向禪堂 閒人不知有我　亂施法雨悠凉


翠點袈衣欲冷　紅封蝶意將忙 笻頭偶隨詩興　草根獨染花傍


水色無知笑客　花魂不醉風光 行行且隨石磊　勿來問我行藏


老眉不凝塵色　少年何處狂揚 晚來落日返照　遲歸收拾文章


芳葉含凝秋色　野猿啼咲相忘 眾香來吞空谷　懶僧莫探麻桑


淡淡秋光未半　攸攸詩思還長 屐前野香謾吐　竹外溪影微洋


筆蹇何嘗有韻　硯老不醉無荒 天將催人放晚　客歸得意還狂


不種人間喜色　偏尋鶴跡閒雲 水聲無腔自調　月痕有意來分


無碍峰頭自足　不忘林外相存 花枝移來座上　石榻虛設無跟


鐘聲偏來催我　遊懷遙適無痕 鳥啼山童不管　乾坤何處黃昏


茗罷詩成暫別師　杖頭月影上遲遲 空山無迹吾來往　異日相逢在水湄


也曾覿面法王前　巖畔飛花二月天 一吼可聾三日耳　亂山何處石能眠


雲何祥兮　縵西方兮 瑞徵龍藏　寵錫將兮 山寺荒凉　喜生光兮 佛日輝煌　永刧長兮


綵雲爛兮橫檗山　絢日光兮影塵寰 明君賢相之所關　太史瞻之動聖顏　魏公勳業滿人間


