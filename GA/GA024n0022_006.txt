中國佛寺史志彙刊數位版, No. 22 增修雲林寺志

嵐昏鳴磬早　果熟飯猿遲 未得終高論　明朝更別離


賓告醉言歸　主稱歡未倦 雖非禊飲辰　豈謝蘭亭讌


洞陰春始綠　苔甃秋涵碧 緬摹不可期　凭欄望鳧舄


遺文傳竹素　野蔓侵苔壁 登覽殊未休　蒼山日將夕


閒雲伴危級　曙日平烟彩 欲下生暮愁　千山閉輕靄


山雲夜夜起　山雨侵人衣 遙知竹窗裏　自吟新雨詩


住僧奮空拳　經始亦已久 俄然幻傑閣　丹碧照林藪
相輝靈隱前　更勝天竺後 理公坐厓屋　千歲骨已朽
坡翁昔曾遊　遺句今在否 洞猿不待呼　清晝時一吼


誰能半日閒　脫身此窺臨 百錢買漁篷　橫截南北岑
追隨二三子　未害山水淫 邂逅十八公　俱作笙鶴吟
頗聞彼上人　振鬣萬馬瘖 試讀沒字碑　往聽無弦琴
空堂無枯秀　契我回向心 清涼一味禪　揮玉開煩襟
笑指亭下泉　杉竹涵幽深 蘚橋橫三閘　龍怒飛出林
奔雷吼春壑　晴雪生午陰 人間正炎熱　去作三日霖


烟山晴若畫　霜葉溼如灰 點檢經行處　今年未見梅


野寺齋無定　窮冬日易陰 聽松行九里　卻坐冷泉亭


書偈辭禪院　緘衾寄母闈 猿嗁泉石冷　客淚為君揮


無友詩難詠　逢僧話轉清 此中真勝地　林寂鳥無聲


白髮爭名急　青山送骨頻 除師靈塔外　一一好沾巾


絕壁烟霞麗　幽巖洞穴深 那堪思慧理　殘日白猿吟


晚花閒照影　古木冷垂陰 凭檻不能去　澄澄發靜吟


月映冰壺淺　秋澄古鑑圓 羽人居止近　閒汲灌芝田


晚世苦淩夷　講習失淵源 君看投跡者　紛紛等狂顛
韓子亦儒衣　倔强稱時賢 憑陵作詬語　到死不少悛
後世師韓輩　穴攘尤可憐 走名不自信　逐隊工語言
譁然皇祐間　飛蚊鬧喧闐 田衣動成羣　怒癭空自懸
縮頭不敢息　兀坐如蹲猿 堂堂東山公　才大德亦全
齒牙生風雷　筆陣森戈鋋 隱然湖海上　長庚橫曉天
作書肆豪猛　揮斤莫敢前 羣兒雖貌敬　臆論已不專
書成謁天子　一日萬口傳 坐令天下士　欲見嗟無緣
功成還山中　笑語答雲烟 我來不及見　山水自明鮮
入門寂無聲　修竹滿空軒 永懷翛然姿　骨目聳清堅
僮奴豈知此　住此亦彌年 指余以石塔　草棘北山巔
再拜不忍去　聽此遶澗泉 吁嗟末運中　那復斯人焉
文章亦細事　清苦非所便 但愛公所守　遠相諸祖肩
遲遲哦公詩　落日滿晴川 願攜折腳鐺　結茅西澗邊
歲時邏松檜　來此埽頹磚


葉積池邊路　雲生戶外峰 幾回我宿　吟到五更鐘張鎡　賈島　徐俛　曉瑩　鄭谷　靈一　簡長　誠齋


樹藏春洞黑　石擁夜泉鳴 日出喧車馬　終非隱者情


縋蘿猿接果　龕石佛添金 別有真天趣　月寒秋夜深


偃蹇成芝葢　蕭瑟蔭蘭橈 相送將何贈　期君保後凋


玉水生虹蜺　金樞孕初月 稍高得縱觀　川流淨如髮


下土方旱暵　神物閟霖雨 水上有佳人　不得與之語


空聞涉江詠　尚見嘉樹惜 匪石有遺誡　我心不可易


貝葉多蟲魚　漢玉泯螭紐 棟宇何王作　後人遂奔走


寒泉石已凍　繁露秋易碧 往者汲井生　高峰有飛舄


冥冥青楓林　上有飛鳥路 思爾不可見　去隱南山霧


自鑑媿濯足　臨深懷袵席 惟應洗心者　能使百慮失


蟲魚出華言　科斗藏壞壁 嗟然不可見　風雨日易夕


初日謝芳暉　蜿蜒貫華采 揚舲指吳粵　遙見出晻靄


泄雲無時出　積雪自太古 屈蟠混泥塗　作解致雷雨


搖搖松樹枝　山猿呼欲譍 漸老筋骨疲　愛爾解飛騰


世事秋雲散　禪心夜月孤 輕包連瘦策　吾亦夢江湖


厓裂藤垂澗　峰高塔近天 幾番鐘鼓動　驚起定僧禪


香爐分秀色　太華並高標 恐有峩眉雪　千秋尚未消


林間無日月　地底有風雷 聞道蜿蜒去　寒潮自往來


鼓翼朝飛鳥　連肱夜飲猿 仙翁今不見　濯足弄潺湲


緬想赤城路　潛通滄海波 遠公不送客　芳草澗邊多


日月三天近　風雲一徑通 何時倚飛翠　極目送孤鴻


共息貝多樹　時分香積廚 黑衣今不至　長嘯意如何


山空黃葉墮　歲久綠苔滋 日暮高亭坐　悠然動我思


削成看小朵　幽絕擬空桑 漫識跏趺處　白猿今亦亡


鐸受天風震　梯經劫火燒 四賢誰復繼　千古意寥寥


相傳來萬里　獨嘯應千峰 碧玉環猶在　何人識舊蹤


鐘催投寺錫　燈照泊江船 去意休多問　無言即是禪


流泉激修竹　綠蘿被芳林 密葉翳朝陽　芳柯承夕陰
杖策遵微徑　逝將支遁尋 行行未易即　遙聞鐘磬音
徙倚絕塵想　冥思諧道心 搴芳詠招隱　松風和悲吟


問臘看松樹　休糧倚蕨芽 瓦鐺明月夜　木客為煎茶


松露晝還滴　巖花秋更斑 一年嘗一到　一到一忘還


舟楫窗中小　藤蘿天際陰 江流明暮靄　石澗響空林
蟠據雄都會　風烟異古今 幽真余有慕　詩義爾能尋
雲翼無言健　淵魚本自沈 終期白蓮社　來就玉山岑


河岳歸雄伯　塵沙禮導師 荒臺有遺跡　千載見殘碑


桃片千巖落　松陰萬壑重 紫薇真可到　脫屣會相逢


林中看虎嘯　花外聽猿吟 誰謂閉關久　猶逢空谷音


青霞飛醉盞　白雪汎鳴琴 且盡山陽賞　無勞問解簪


茲遊詰夙期　年光暢春暮 僧筵飽園葵　隨雲散幽慮
石橋度鳴泉　荒苔澗西路 別搆烟霞深　巖巒迥迴護
茶鼎分龍團　八窗藹春霧 日夕映晴嵐　月明溼華露
萬籟此中寂　能使初性悟 黃粱夢已醒　白髮心何慕
明發期復來　山中有真趣


與客窮攀躋　逍遙得前賞 埽雲坐巖石　嘯歌出天上
覽物眷彌重　撫化心超曠 曲徑既窈窕　葛巾亦疏放
日落峰迴陰　谷空泉逾響 月升澗西樹　水光同蕩漾
愛此佳景幽　穿林復長往 鳴鐘老僧候　聽經鳥相向
握蘭徒結勤　此志孰與亮 禪關且莫閉　分燈同偃仰


瀑泉奔橫梁　晴雷倒飛雨 厓峭綴軒窗　地偏賸幽趣
谷氣嚴春寒　月明徹秋素 蔬酌良夜懽　蘭襟嘉朋聚
何必遘道林　高談盡元度 詞社振希音　烟霞本深痼
任性矢終年　勞生戒所誤 塵網既近人　還當縱遐步


水石互清華　松篁紛蔽翳 綠澗蔭芳椒　依巖搆禪砌
嵐翠罨簷牙　靈籟響雲際 曖曖日將頹　淒淒風且曀
稍覺朝歡闌　還因宵賞滯 高閣謝塵囂　流泉澄夢寐
況復偶羊何　寍須狎支惠 尚子欣遠遊　稽康慵作吏
苟非賢達人　詎知身似寄


高澗駛雙流　層峰峙千石 唱誦傚維摩　莊嚴仰帝釋
雲蟄試龍鉢　月皎呼猿夕 沙界儼三千　根塵覃八百
展榻乞伽單　茹齋笑芝柏 丈室羅廣座　普願參十力
吁嗟畏途子　俛仰迅駒隙 真理苟不悟　飇輪安可息


乍展秋容媚　微窺午影明 深山惟鳥道　古路有松聲
取徑非新得　探幽覺妙生 勝遊矜道侶　靈境儼曾城
便倚雲峰卧　徐將竹葉傾 醉餘譚未已　初月澹前楹


取水猶刳木　炊烟只飯芹 客嘲何必解　行有薦雄文


邂逅愜心賞　歡焉開客顏 寒巖愛晚氣　移席臨溪灣
泉光照酒白　木葉上衣斑 況接隱者論　暫令人意閑


筍切雲根白　瓜淘雪乳涼 老僧宜野性　攲倒共繩牀


浪語何妨韻　幽囊隨意添 仙凡俱是障　坐此即安恬


鼯抨石子落　猿挂翠微行 對境忘言說　幽情去復生


梅根常塞路　溪水直穿房 覓主無從入　裴徊走曲廊


牢騷寄聲伎　經濟儲山林 久已無常主　包莊說到今


村烟未破面　野竹尚尊腰 欲就此中宿　聽松試當潮


水涸溪尚靜　雲瞑山復殊 廣堂鬱朱草　別澗生青蒲
懸輿攀絕巘　返杖送嶇途 迭映媚樵路　虛折限人區
幽篁曡媚姿　飛泉厯虛無 鳴鳥谷中怨　巢鼪松際俱
高閣抱雲氣　迢遞開江湖 四山閴無人　秋響相奔趨
物慮勞光采　遐心適可符


草閣寒雲半　石橋秋磵中 早看蘿上月　一片墮松風


石邊殘雨晴　新綠洗新泉 眾香發深磵　山氣彌靜專
況彼長松外　涼影何瀟然 鳴禽不知處　忽爾下空烟
我欲理古曲　遺音誰與傳 恍逢白居士　亭上方醉眠


斷橋接空磵　泉竹響淙淙 我來晝孤冷　境清難久從
山風下橫照　石雨墜幽松 蒼蒼不可極　時聞隔湖鐘
即此正迥絕　遙心迴且重 詎矜江海觀　何地無高峰


扶杖孤雲裏　開窗暮雨中 聽泉還洗鉢　好作淨名翁


遙空飛磵坼　清梵老松聞 幽意何人覺　沙邊問鶴羣


此地真岑寂　看人自往還 蕭然茶話後　吾意已逃禪


風雨丹楹古　莓苔綠字深 靜看前輩語　遠愧百年心有吾鄉高忠憲公詩


江流消劫火　山響答潮音 桂子丹崖古　蓮花碧殿深
到來惟瀑水　近處即長林 夜誦聞猿語　朝參見虎心
未能捐慧業　已是異塵襟 落日荒荒去　春烟細細沈
祗應埽花雨　息影鷲峰陰


竹密亂生綠　林疏間落紅 坐來殊自失　何處置微躬


松便靜坐　煮蕨稱清齋 豈必吾廬好　巖棲願始諧


澗響孤亭逼　松風列岫橫 來游軒冕客　遂有掛瓢情


竹深千嶂靜　寺遠一泉通 輸與棲禪客　清吟思不窮


故國多戎馬　將軍狎蹇驢 清涼老居士　問訊更何如


導騎還持葢　高僧共杖黎 名園有勝賞　日日醉如泥


篠簜春意　松杉結大年 此間棲託好　聚石與談禪


石靜雲宿　樓虛待月封 清心忘就寐　松響入山鐘


泉亂晴疑雨　松深夏欲秋 天空飛野鶴　振翼遶滄洲


往事每多悔　他生未可期 不如歸白社　杖履日相隨


道氣千山外　秋風一杖前 不須復登眺　飯罷學安禪


泥香花下屐　月冷枕邊鐘 僧恐明朝雨　呼歸缽底龍


花有金蓮放　魚多赤鯉游 香山詩句好　讀罷向林邱


花落憐春色　人來是客星 乾坤餘我嬾　白眼為誰醒


卓筆誰相擬　采芝人未逢 再來猿已熟　拄杖得從容


海風朝影殿　天樂下疏松 一自西陵別　那知此地逢


入門寒颼飅　陰鬱類長夏 江聲走雲根　湖光流樹罅
猗歟梵王宮　仙居誰與亞 魚鱗排屋簷　蘚磴任淩跨
佛殿敞以宏　講堂清且暇 徐行入佳境　悠然如噉蔗
穿廚繞曲房　石上寒澑瀉 山春草木香　嵐氣爭變化
巖半一聲鐘　飛墮石梁下


危亭面峭壁　偃松羅清陰 接飲有山猿　對嗁多野禽
日影不得到　烟靄空蕭森 冷態異濁流　塵囂任浮沈
鑑茲寒碧色　寫我清曠心 與子成舊侣　閒坐發幽吟
憶登釣臺上　懷古覓知音


幽興窅然發　遠欣二客從 登舟復攬轡　迤邐循高峰
雲林暫休駕　鷲嶺插層空 言尋古巢塢　紆迴一徑通
松篁飫眼碧　楓柟染未紅 捫葛叩禪室　澗泉響淙淙
老僧具袈裟　迎我蓮池東 趺坐嗅妙香　清涼心地融
小蛇名蜥蜴　出沒未化龍 與語多微諦　潛心南北宗
相邀登傑閣　恍若跨蒼穹 四望渺無際　肯惜目力窮
江濤與海浪　如聞聲洶洶 眾峰兒孫立　湖水一盂同
亭午日色淡　古甃鳴寒蟲 老僧呈詩籍　始自香山翁
沿革六七代　題盡名公 就中論佳句　頗覺時賢工
莅浙斯遊最　所嫌太匆匆 回瞻杳烟霧　落日已下春
率客返歸路　林鴉噪夕風 舟中仍小酌　擬咏繼前蹤


分星侵斗度　占位居坎方 火雲秋不收　海氣騰朝光
澗流汨汨響　野草霏霏香 探幽性所便　陟巘復緣岡
彎環三十六　拾級褰衣裳 須臾臨絕頂　極目高鴻翔
慈塔廢已久　禪扉亦荒涼 殷勤懷古意　四望空茫茫
舍策坐團蒲　安所得壺漿 路遙恐莫致　悔不理游裝
宦遊四十載　寓目皆難忘 斯地愜素心　信稱雲水鄉
小詩聊記事　但愧不成章


攬衣徑烟綠　穹然造絕巘 不知天復高　下視羣峰淺
孤竈栖一泉　南楹面雙筍 小巖桂側　翻經談奧典
且從龐眉僧　苔龕午供飯


石瘦堆黃葉　山深白雲 結廬塵境遠　趺坐到斜曛


白髮人真澹　青山願不違 一枝如可借　願息漢陰機


潭潭虛白光　一鏡涵止觀 清極少龜魚　石髮風漪散
春淙雨後盈　落澗飛瀧悍 喧靜本同波　對境發三歎
今晨游屐稀　孤影漾泉畔 山林其許我　猗玗稱浪漫


洞陰小沮洳　正可度臘屐 霽散雪竇烟　四罅天光坼
探奇思遙夜　破碎穿月魄 黠猿攀蘿窺　識我非生客
陰房透底虛　谺徑削面窄 靜聽冷泉飛　倒磵聲崩湱
老樹蟠巖根　棧雲掛孤策 莞彼腳拔塵　艱於烏頭白


披翠覓靈峰　窅冥猶可認 樹老雲氣封　泉冷雨聲應
接膝坐空亭　曠言得心印 彷彿竹溪遊　缺一興未盡
歡笑復流連　永日同一瞬 再期踏清秋　但恐疏雙鬢
西顧霽景微　林中響烟磬


梵聲松影裏　樵唱寺門西 借問呼猿處　空巖鳥亂嗁


唐虞今邈矣　巢許事空云 欲識當年意　岧岧望白雲


影垂霏溼翠　響激潄危湍 我亦忘機者　欣欣魚鳥歡


心清聞定板　鼻觀溼香烟 萍水孤蹤客　禪棲別有緣


魚隨落花出　龍帶暝雲還 只在斯亭下　春來賸占閒


酌時誰識味　聽久竟忘還 晚共嵓僧語　交頭拄杖閑


逶迤入幽深　厲揭渡清淺 靈山傳飛來　合澗互回轉
蘿垂手可捫　松高葢惟偃 陽厓丹霞凝　陰洞蒼雪滿
秀色如可攬　絕巘竟誰棧 眾竅因風號　羣芳遲春衍
追念平生歡　厯厯猶在眼 幸逢新相知　已少舊遊伴
老僧久見招　相攜集閑館 解衣任盤礴　覽物適蕭散
形忘慮則消　情至心莫展 寄言同盟人　對酒歌勿緩


遙見破衲僧　擔筍入深塢 山空擁春雲　商略中宵雨


午齋參玉版　香界轉飇輪 舊識栴檀味　從師證法因


冷氣怯春服　清暉隱翠屏 我來嵓下坐　刻石記曾經


宿鳥驚仍下　浮花去不還 明湖徒夢想　眺聽愧君閑


目送行雲去　心期飛鳥還 我來憑檻久　清話與僧閑


新創仙亭覆石壇　雕梁峻宇入雲端 嶺北嘯猿高枕聽　湖南山色捲簾看


夜向靈溪息此身　風泉竹露淨衣塵 月明石上堪同宿　那作山南山北人


一會靈山猶未散　重翻貝葉有來由 是名精進纔開眼　巖石無端亦點頭


翠巖幽谷高低寺　十里松風碧嶂連 開盡春花芳草澗　徧通秋水月明泉
石文照日分霞壁　竹影侵雲拂暮烟
時有猿猱擾鐘磬　老僧無復得安禪


人烟不隔江城近　水石雖清海氣深 波動只觀羅剎相　靜居難識梵王心
魚扃畫鎖龍宮寶　雁塔高摩欲界金
近日尤聞重雕飾　世人遙禮二檀林


丹井冷泉虛易到　兩山真界實難名 石和雲霧蓮花溼　月過樓臺桂子清
騰踏回橋巡像設　羅穿曲洞出龍城
更憐童子呼猿去　颯颯蕭蕭下樹行


山頂東西寺　江中旦暮潮 歸心不可到　松路在青霄


欲言心佛難分別　俱是精微無碍通 跳出千重縛不住　天涯海角任西風


遶寺千千萬萬峰　滿天風雪打杉松 地爐火煖黃昏睡　更有何人似我慵


康樂悟元機　寂寥此棲息 經翻貝葉文　臺近蓮花石


推倒牆垣也不難　一軒復作兩軒看 若教從此成千里　巧厯如今也被謾


閉門不見春色到　出城始見江梅開 行探幽泉至高絕　共坐巨石聊徘徊
時逢天風吹過客　還有野鳥驚人來
林間眄惜所未厯　歸鳥空載斜陽回


幸奉清游入翠微　陰雲漏日照旌旗 登高預整孟嘉帽　訪古閒尋白傅詩
桂子正傳飄岝峉　菊英先喜泛琉璃
公歸宿湖山暮　恐誤郊關竹馬兒


山老未容山客去　故將雲陣鎖山門 雨催晚色凝諸嶺　雷送春聲落後邨
今夜青燈妨月上　古人白首把詩論
來朝山水終瀰汎　策杖相隨討澗源


東岡人不識　野寺在樵漁 葉落年年滿　春風為埽除


不見泉來穴　沙平落細聲 夜高寒月漾　銀漢太分明


翠出諸峰上　湖邊正北看 夜深雲霧散　獨卧斗杓寒


啟閉何人見　湍流一澗分 仙家無路入　空鎖石樓雲


有靈何所隱　深浦老蒹葭 漁父一舟泊　卻疑秋漢槎


兩澗飛來處　雲深合一橋 更無歧路別　從此入烟霄


隔澗白猿子　呼來驗是真 一從滄海別　嗁嘯不知春


二葛既成仙　猶存煉丹處 有時化鶴來　徘徊不知去


逢人寂無語　結草自棲禪 但見岩花笑　龐眉不記年


釋子能儒言　迥出惠遠上 菴中閱遺編　光燄高萬丈


有角翻害身　沈泉避刀剸 故依金地慈　非憚滄波遠


青帝行蹕　岩前春不歸 儘從霜與雪　君看碧依依


幽泉出白沙　流傍野僧家 欲試清甘味　須烹石鼎茶


盥手天池水　熏毫海渚香 翻成多少帙　臺石尚輝光


松篁擁翠入雲間　雅稱高人養道間 自是紅塵飛不到　一溪流水遶青山


老木森森小逕斜　淡烟橫鎖兩三家 晚來欲寫蕭疏景　舉目遙岑望更賒


畏日炎炎爍太虛　倚欄冰雪冷生膚 百川萬壑非無水　洗得人間熱惱無


吳中未厯佳山水　湖上懷思去惘然 雲去雲來兩峰寺　鷗飛鷗沒夕陽天
客愁官渡落花雨　歸夢下湖春水船
想到對牀成夜雨　何須隴月向人圓


石泉苔徑午陰涼　手擷山花辨色香 度嶺穿松心未厭　好閒翻為愛花忙


我昔曾遊飛來峰　白猿晝掛峰上松 弈然靈光如彩虹　鐘磬自響金仙宮
宦游漂泊西復東　雖欲再到無由從
帝居鈞天陋瀛蓬　螭坳載筆侍重瞳 逆鱗聊試摩神龍　謫墮劒浦山重重
征鞍來此尋舊蹤　恍如夢落烟霞中
朱樓寶殿飛玲瓏　寒泉幽石欣相逢 門前池館虛含風　一洗塵慮清心胸
明朝南去隨征鴻　惆悵勝遊回首空


登臨一笑與誰同　此事人間未易逢 莫恨清尊負重九　且看黃菊笑西風
江連北海潮初上　山近丹霄路欲通
向晚歸來得新句　便知雲夢落胸中


一笑相逢語上方　水雲踪跡覺清涼 未論丈室葛藤話　且喜齋廚蔬筍香
閒拄瘦筇隨意立　卻愁款段入城忙
宿山更作他時約　枕簟茶瓜冷不妨


古苔危磴著枯藜　腳底翻濤洶欲飛 九陌倦遊那有此　從教驚雪濺塵衣


冷泉淺濁使人愁　開板橫坡去不收 岸側細泉穿亂石　始知別是一清流


靈鷲名山萬古名　幾回無事繞廊行 殿前流水晴猶急　塔上春雲晚自生
鶴傍經牀聽梵語　鳥窺齋鉢候鐘聲
我來借得團蒲坐　歸去閒眠夢亦清


靈鷲古道場　攝乎大國間 一日忽翬飛　四顧無靦顏


引泉已成沼　對石宜啟窗 他年澗上橋　為子書春淙取東坡兩澗春淙一靈鷲之句


南澗靜者徒　小試扶顛手 期畢棟宇工　拂衣入巖岫


道機已熟絕隄閒　縱步來尋興裏山 殘雪點衣消酒醉　晚風吹鬢帶詩還
妙年羨子歡悰足　宦步愁予樂事慳
安得相從塵網外　快將如意碎青珊


晴嵐漠漠水溶溶　落葉遮船翠葢重 秋色盡為漁者占　山光多向道人濃
雲連合抱前村樹　磵遶飛來小朵峰
送罷夕陽迎素月　樓臺高下自鳴鐘


松是山靈一手栽　堯天長就棟梁材 龍髯怒起春風急　似怪遊人喝道來


山遠源深絕市聲　許由因此隱方成 一生獨喜枕流好　萬事無如酌水清
野衲洗心滋味淡　騷人照影利名輕
輭紅塵裏渾如醉　誰識斯亭可濯纓


此山泉石勝　還思日日登 那知三生前　不是住山僧


靈烏渾覺不相猜　啄食翩翩手上來 自笑老軀頑似石　被渠認作出生臺


屋畔危岑聳佛青　客歸僧定掩雲扃 洞猿窣窣循牆過　几上偷翻貝葉經


天下名山行腳遍　依然形影瘦伶俜 支吾寒暑袈裟耐　變眩烟霞筆墨靈
對客敬如堂上佛　讀書通似藏中經
石頭路滑終難到　不是詩禪莫扣扃


日月巖頭古翠埋　緜雲深隔洞門開 蒼藤隨石無根活　靈杞何年有種栽
氣凝野烟疑麝過　暖熏山雨誤蜂來
空亭誰領幽芳坐　雪鶴同行損綠苔


異種休參玉板禪　嶄然一角立層巔 遠尖自抱雲根壯　曡蘚誰疑雨籜纒
夢裏三生空過眼　胸中千畝漫流涎
此龍難入寍僧譜　出土摩霄是幾年


南風掠波溪水滿　山中游人來洗浣 獨立溪傍清興款　更愛泉流芳草短
平生幽討貴蕭散　世道紛紜何足算
人間五月夏雲煩　相約歸來君莫緩


香林接幽洞　香乳無時滴 日暮白雲歸　擥之不可得


呼猿澗西藏石筍　丹桂蒼松達鷲嶺 幾年陳迹絕纖埃　一旦佳名出清景
山家時喜來五馬　相攜款曲空巖下
遂許誅茅結小菴　異日功成伴瀟洒 菴成可以資靜觀　目前直見江湖寛
鄴公政簡每頻到　試茶笑傲浮雲端
物外似忘軒冕貴　此中深得林泉意 野人陪著病維摩　游戲自同方丈地
芳猷從此流千載　且得而今光勝槩


君亦工詩苦入神　冥搜物象故應貧 客兒亭下纔相見　巾子峰前便卜鄰
夢裏筆期生蕊萼　胸中鏡嬾拂塵埃
何當鈯斧住山去　要看青原一角麟


紫蕨伸拳筍破梢　楊花飛盡綠陰交 道人閉戶不知處　黃栗鳴鵲在巢


小軒容膝趣清深　只有溪風夜月侵 絡石靜移春後蔓　陵霄危露雨中心
松窗舊草秋蛇帖　棐几誰賡雪子吟
他日幽人問佳致　茂林修竹似山陰


石澗長松行十里　杖藜從此得遲 青霄望去山河遠　白水看來日月流
老樹葉殘霜鬼哭　斷崖雲冷洞猿愁
韜光名在人何在　千古茫茫幾白頭


雲繞簷楹埽不開　欄杆直下是飛來 笑看白玉芬陀利　領略風烟又一回


截住泠泠透碧沙　放開衮衮怒飛花 石疑初裂蓬婆麓　鯨擬橫奔海若家
殷地鼓餘翻霹靂　噴巖用壯激谽呀
憑闌小住觀流止　不獨揚瀾一笑譁


鄉來屋老拊嵓稜　欲上看山謝不能 衡跨半天開複道　直從平地到危層
上方近聽嬰兒語　前塔遙分竺寺燈
昨晚亂雲收急雨　憑高如望海濤崩


湖山獨愛飛來峰　孤烟長嘯寒烟中 丹霞赤壁藏梵宇　布襪草履來仙翁
松根詰曲絡山骨　水光雲氣相冥蒙
傳流來自天竺國　攘奪造化開洪濛 吾意此語特虛幻　豈有重濁能浮空
山川大地太始奠　何假提掇迷西東
詩人好奇故踵襲　眩惑千古欺盲聾 是耶非耶姑勿論　且坐挹此亭間風


山緣松竹烟光潤　寺倚峰巒地位雄 凭檻忽驚靈鷲上　世間真有化人宮


旋開僧牖觀山罷　閒逐遊人看市回 買得幾錢乾果子　步穿深洞引猿來


嶤鷲嶺梵王城　秋氣平分寶界清 火宅久居心獨苦　雲林初識眼增明
禪關已被猨參透　仙洞誰教鬼鑿成
慚負半生泉石約　暫來偷暇濯塵纓


昔人來自天竺國　縹緲孤雲伴飛錫 天風吹落凝不去　化作奇峰聳空碧
至今裂峽餘雲髓　桂冷松香流未已
翠光圍住玉壺秋　不放晴雷度山趾 道人宴坐無生滅　炯炯層胸照冰雪
夜深出定汲清泠　寒猿嗁斷西巖月


靈隱道中古杉樹　上與雲霧相膠葛 李侯一見為寫真　霜雪蕭蕭起毫末
此杉蒼茫幾百年　鬼物扶持人所憐
貞心豈容螻蟻蝕　老榦或有蛟龍纒 山靈萬里那得致　見者皆驚棟梁器
暗壁尋常度雨聲　晴窗彷彿生秋氣
吾聞大廈眾力持　此杉誰能久棄之 君不見道邊不材木　擁腫百圍安所施


路入西山復深　法筵應有聖僧臨 兩峰塔影天垂葢　千佛林光地布金
牛笛儻逢圓澤語　龍宮還見閬仙吟
空中更上藏雲洞　水樂泠泠奏八音


絺綌生涼坐酒醒　暫於樹底弄清泠 煮茶博士那知味　覓句賓王尚有靈
石上白雲終日溼　洞中瑤草四時青
我來不宿空歸去　夜夢廬山潄玉亭


千巖萬壑響奔雷　分得西天小朵來 雲氣滿林山韞玉　松陰繞舍榻生苔
煙霞遠蹟何當遂　猿鶴人未擬回
今日使君蘓白輩　醉歸城路近三台


舊從巫峽看猿挂　此日山中復見之 黠與樵蘓爭墮果　捷於風雨下高枝
月沈夜澗魂先斷　風攪霜空叫轉悲
應記往年梅嶺事　玉環付與老僧知


我愛飛來與靈鷲　空洞嵌巖爭穴穿 壞衲深依蕭寺住　老猿寒抱白雲眠
百年山中皆樂土　二月江南惟漏天
遲晴一過繙經室　肯為挈壺從幻仙


蓮華峰頭梅雨晴　閣老聯鑣尋友生 衣冠慣識烟霞舊　龍象爭看奎壁明
海上衣韓子意　山中沽酒遠公情
詩成珠玉寫厓石　出林一笑天風清


昔別中峰下　江南春雨時 每思相送處　黃鳥囀高枝


十載不相見　浮雲無定居 荊吳千里意　鴻雁一行書


佛日峰頭沒　真風劫外吹 千年甘露味　總在木瓜枝


鷲嶺宗風盛　龍門道望尊 不知滄海月　還照脊令原


梅花如白玉　江上吐寒香 南國驚春至　思君空斷腸


一榻平分鑑古軒　熏爐相對坐忘眠 山林禮樂無今昔　時節因緣有變遷
樹影高低深夜月　聲長短五更天
兩冬不得梅花信　又約梅花到冷泉


九里閒雲萬樹松　經行記得舊時蹤 黃金曾飾宋儒字　蒼狗豈知秦代封
風露橫陳鳴鸛鵲　波濤澎湃舞蛟龍
我來朗誦靈山句　清氣飄飄欲盪胸


飛來峰高多白雲　野猿嗁處夜將分 三聲忽向嶺頭渡　一箇真如峽口聞
哀雜澗泉遙厯厯　清和蘿月白紛紛
亭中白傅曾記　明月重來看刻文


蓬婆雪嶺高崔嵬　橫絕青天飛鳥回 山中小朵更奇峭　石作蓮花千葉開
巨靈擘山斷山脈　一峰夜雨東南擲
千金乾竺空有名　萬里蛾眉盡無色 攢青曡翠分西湖　洞口白猿猶可呼
咸和之年有慧理　卓錫尚愛飛來孤
木杯高僧兩眉雪　身如濁水青蓮潔 繙經石上不知年　桂子年年落秋月


高堂鐘鼓毒龍驚　曾布袈裟海上城 廬岳禪師傳法印　道園學士許詩名
幾趨北闕瞻天近　獨坐南屏對月明
書到喜聞雙徑老　雨花新散滿瑤京


兩禪相對一燈懸　鷲嶺龍宮地悄然 七百年來無好句　泉聲空繞寺門前


禪窟儒流得妙傳　千番貝葉寫詩篇 前身不是韓京兆　今世相逢賈浪仙
花氣滿湖熏晚酌　雨聲連日惱春眠
明朝候我來靈隱　埽榻焚香石供前


蘿龕曾結傍山根　聞有於菟為守門 施食臺荒花自落　翻經人去石猶存
雲遮湖上山千曡　月照巖中像一尊
鄰寺今餘幾僧在　數聲清磬送黃昏


綠樹層層怪石重　東西磵遶梵王宮 橋間流過雙溪合　雨後聲喧萬鼓雄
遊客乍聞成久立　老禪無聽似真聾
碧闌我昔曾來倚　俗累都教一洗空


錢塘門外日初紅　萬頃湖光一境空 白塔蒼松山向背　畫船垂柳路西東
放生字識唐遺碣　行在名傳宋故宮
弔古有情詩不逮　一林嗁鳥自春風


飛來峰下舊祇園　勝覽平生第一番 方丈雲深疑伏虎　洞門風冷罷呼猿
天開圖史丹青筆　水雜游人笑語喧
相對東皇須盡醉　一時那得聚高軒


偃葢松間載酒行　才驚飄泊過清明 五年別向茲山會　兩月春無此日晴
石古誰參圓澤偈　井枯猶帶葛洪名
酒酣又是分攜處　情比江潮晚未平


層層林樾繞羊腸　千仞迴盤入上方 城市紅塵應洗盡　更教疏雨動新涼


飛花送酒春三月　芳草人雨一川 蠟燭未銷香炷在　舊遊如夢話前年


君去我獨　持杯勸君酒 明日虎跑泉　還來看山否


山月窺人色皎皎　松風振瀑聲泠泠 匡牀醉倚忽驚起　老僧時誦楞伽經


靈鷲山峰擁世尊　諸天玉女似兒孫 空山石竇移雲足　響谷巖風斷雨痕
驄馬動搖初出郭　錦帆羅列駐深村
不辭迂遠隨流水　細酌松花月滿尊


長松十里晝陰重　引入飛來第一峰 洞裏紫霞明日月　天邊青靄插芙蓉
小橋不斷橫溪路　古寺先聞隔樹鐘
戀賞頓忘城市遠　歸途幾處慕雲封


濤聲不斷舞蒼虬　忽爾巑岏萬玉抽 劫盡修羅移佛土　願深阿育湧南洲
懸崖宛轉疑龍藏　曡嶺騫騰盡鷲頭
自有真如飛不去　幻軀天地任沈浮


靈山高閣迥　千佛一燈傳 萬古西湖月　年年照冷泉


慕瀑流花急　春流飲鹿渾 潺湲一片雨　終日在山門


春回雙樹款柴關　勝日同人一共攀 風引磬聲花外轉　雲依泉響竹間還
僧窺蘿月禪心冷　客醉梅花吏事閒
清興坐深忘漏永　相將晨策更登山


雙峰徑轉石林蒼　攜客捫蘿宿上方 澗飲斷虹明積翠　湖飛片雨亂斜陽
東來島嶼吞江郭　西去雲山指故鄉
夜久禪心同寂厯　松風諸嶺一何長


水流花落竹陰迴　石路人稀空翠來 元是游春看松客　共穿香店摘青梅


竹根松月白泠泠　暗石荒藤坐小螢 卻笑林僧也歸去　夜泉何事不同聽


桑路沙中盡　峰陰松杪多 稻香明露葉　溪雨颭風荷


霮霮夏雲裏　僧窗殊可 前山有飛電　催上採菱舟


斜陽竹樹影蕭蕭　獨有幽蛩破寂寥 萬境不波心似水　滿庭紅葉映山椒


鷲嶺東來跨石梁　冷泉飛濺定中香 橋邊曾作靈山會　小閣長熒佛火光


躭僻幽人搆此樓　岧嶤怪石澗西頭 寒生六月疑飛雨　短葛輕綃未可


冷泉亭下北山陲　曾見雌雄共引兒 慣聽山僧朝說法　能隨木客夜吟詩
松坡日暖人遊後　蕙帳風寒鶴怨時
惆悵遺音無處覓　竹雞嗁老野棠枝


洞然一室生虛白　包括須彌百千億 卧遊恍訝玻瓈宮　幻出諸天帝青色
常作清靜觀　廓達含太空 水晶寒映座上月　玉氣晴射窗間虹
神光圓照徹中外　萬物朗融無隔礙
空明一色鏡涵天　觸目如居燄摩界
我坐此室依靈光　閻浮大樹多陰涼 門開冷泉境　路入無何鄉
道人不起那伽定　夜明簾捲當銀潢 扶過毘耶城　趨出摩竭方
身本無來亦無往　安用三千獅子牀
可知有相皆非實　明暗色空誰辨酌 莫教童子窺習禪　誤作水光投瓦礫
埽除聖解并凡情　純清絕點泯見精
忽驚兜率海天曉　紅輪碾破琉璃青


不飯凡僧飯聖僧　若為辟穀碧山層 洞雲溪水皆相食　卻道人間飽愛憎


古亭鳴澗記來真　忽見澄潭映碧新 劫火再興靈鷲寺　儒宗今現法王身
松臺印月知何夕　禪榻移燈話昔塵
私愧支硎雞足老　浪抛二十二年春


雲門夙昔透禪機　又向蓮峰麈尾揮 座下不驚狂象舞　潭邊常見毒龍歸
殘鐘石語三車法　涼露香生七寶衣
自喜陶濳來入社　登樓重宿白雲扉


十年重作冷泉遊　絕頂依然架竹樓 輸與道人閒坐穩　春晴天闊數江鷗


岧嶤靈境愜探尋　徑轉時聞谷鳥吟 廚澑引泉衝澗過　齋鐘出寺到山深
飛飛戲蝶捎荷葉　颯颯鳴蟬散竹林
司馬遊來成倦客　一椽還擬寄幽岑


探幽策危磴　石頂得寒泉 坐對不知去　身世兩悠然


浮雲乍合山雨微　平岡細路風吹衣 過橋幾處甎塔湧　到寺一道巖泉飛
斬新白花蕊照眼　依舊青竹園開扉
攀蘿捫葛信公等　我與僧彌暫息機
正喜餘霞射東谷　何期簷澑滴階頻 且貪是夕翦燈話　判作來朝著屐人
慧遠酒邊能發興　周顒肉罷詎生嗔
貓頭之筍一飽足　況有青青鴨腳芹


松子落五粒　松釵橫十尋 我來凡幾宿　夜夜警皋禽


二十四春風　一百五寒食 自開雪中花　至今好顏色


一夜雨鳴樹　不知雲幾重 推窗看曉色　對面北高峰


山僧斸茯苓　洗此西磵水 宛轉流樹根　涓涓鳴不已


布葉密如櫟　結實小於榛 時有芻尼至　翻飛不露身


流泉半嶺來　續以青竹管 穿過白花籬　忽注僧廚滿


我從此地尋精藍　幽勝最愛韜光菴 泉聲竹色轉曲磴　絕頂一望窮東南
湖作杯盂江作帶　諸峰雲氣相吐含
鷲嶺卻在山腳下　濃青萬樹浮烟嵐 快哉高閣豁窗牖　仙竈遺蹟同禪龕
菴中上人我舊識　彈指十載過門三
老者修髯致瀟灑　少者騷雅頗足談 我來蔬筍輒具飯　所喜煮茗多芳甘
空囊那得金布地　破費香積應懷慙
此別匆匆適閩粵　炎天遠道愁難堪
回思靈山隔塵外　清景月嶂兼風潭 明年定期襆被到　坐卧十日依瞿曇


春去才逢一日晴　深山四月喜問鶯 忽來小閣驚飛雨　卻是山泉滴瀝聲


韜光絕壁好禪關　今古遊人自往還 何事題名片石　高吟只數白香山


此亭不厭百回坐　一杖還從四月來 遊女漸稀山寺靜　渚禽初下夕陽開
泉聲雨後響尤急　梵唱晚來心欲灰
忽憶蘄王舊時事　跨驢攜酒亦悠哉


碧殿金鋪十二重　講筵坐繞百芙蓉 道人不解風旛論　獨愛門前六二峰


澗橋徙倚老松根　肅肅巖扉晝不喧 坐覺清風生石壁　行窮修竹見山門
依依烟郭江光繞　點點林鴉海氣昏
卻怪白沙春漲闊　遊人指點說潮痕


捫蘿厯磴倍添幽　乘興還須到上頭 竹樹平分雲外出　江湖一望閣中收
山僧欲話當年事　刺史空傳昔日遊
為愛嵐光應惜別　愛君佳句更淹


前游詩債未曾句　又向湖邊上釣舟 靈隱寺前天竺後　綠肥紅瘦麥初秋


寶馬香車赴道場　華鯨法鼓震僧廊 風流二老閒相挈　也趂藂林灌佛忙


良朋九日共相招　一徑攀崖倚碧霄 漁浦霞明當落照　海門風急上秋潮
重巖細菊開樽得　絕澗飛泉出樹遙
歸路上方鐘磬晚　松陰竹色冷蕭蕭


六橋迤邐虎溪深　三竺岧嶤龍樹陰 石湧樓臺排漢出　潮迴鐘鼓帶星沈
高僧廬阜開蓮社　才子魚山賦梵音
借問西來何所道　洞門閉鎖白雲心


層巖岝俯清流　騁目登臨占上頭 近郭烟橫不斷樹　隔江山入最高樓
窗搖竹色精廬近　門聽潮聲古剎幽
坐玩奇峰不歸去　欲移家具住杭州


夜氣初澄萬里秋　尺吳寸越兩悠悠 忽驚紅日當窗起　天外金光海一漚


武林山水自天開　牽率遊人往復迴 石筍楊梅為輔翼　蓮花月桂是輿臺
泉多咽砌供猿浴　公老雲任鶴偎
慚愧香山白太傅　政閒數數入山來


秋雲壓徑山木秀　清霜點苔石痕瘦 老樹垂藤百丈懸　瀑飛寒玉環峰走
白猿何處叫西風　夕陽洞口烟濛濛
聞道當年僧慧理　齋餘香飯施猿公 飯猿有臺儼壁立　我來不見眾猿集
冀於月夜得聞聲　不似巫山韻悲咽
理公理公導禪津　頑石點頭猿亦馴 鷲峰終古不飛去　花龕深處四時春


山腹流泉漫浩浩　穿雲絡石縈蘿 琮潺聲落梵王家　錢源龍瀃東西抱
林坡犖确寺後斜　山僧競把泉源討
截竹刳心曲折通　挽得銀河落晴顥 跳珠走玉響泠泠　不與溪流爭故道
涓涓滴滴入香廚　餘波猶得灌瑤草
漢陰老人憎桔槔　此方更比桔槔巧 試看齋鉢溢清泉　海眾不愁生熱惱


秋霜拂拂襲衣寒　靈鷲峰頭木葉丹 浮世易隨駒隙過　與君同作畫圖看
山空四面皆通徑　泉冷終年不起瀾
莫謂宦途多逸興　良朋好景欲并難


峰下流泉泉上亭　泉聲亭影鬬清泠 石危長倩松根護　澗響難教俗耳聽
月照洞中猿浴子　葉飛嶺畔鷲梳翎
我來倚檻觀魚樂　時有天風語塔鈴


北峰之麓靈鷲前　龍宮丹碧護冷泉 蒲牢一聲集緇侣　法螺香梵傳諸天
幽境四時宜探討　當春巖壑鋪芳草
花綴柔條爛熳紅　鳥鳴高樹圓吭好 我有嘉賓佐大農　書林武庫羅心胸
自是西清著作手　曾持玉尺眾所宗
臘日浙東有疑獄　詔命我公理直曲
片言初讞稱平允　賓筵乍啟悵歸促
請公乘興作閒遊　問水亭邊上小舟 九里松陰迎節葢　行行直到澗西頭
古寺稽年始晉代　雲林宸翰輝朝采
海氣遙升日氣中　江聲時雜鐘聲內 懷古登樓思渺然　延清佳句至今傳延清宋之問字
試憑鏡檻觀魚樂　不覺塵氛盡棄捐
共言此遊乃良覿　道合心同情更適
公如有意記長篇　山靈應喜百朋錫


我來曾叩此禪門　秋葉春花景自分 冰泮蓮池分淨水　光生佛頂覆慈雲
離離雪影當窗見　隱隱松聲徹耳聞
同上羣峰最高處　頓將塵慮釋糾紛


紆迴竹徑疑無路　掩映杉扉卻有家 束縛久如轅下馬　登臨暫去井中蛇
野鳶日暖爭修羽　仙杏風和漸著花
嘉客莫嫌生活淡　冷泉亭畔酒帘斜


翠竹丹崖仄徑通　昔年曾宿此山中 寒泉聲裏三更月　晚桂香邊一笛風
不待逢仙悲往夢　久思投社作禪翁
吟牋茗枕消閒日　未識高人許我同


六朝金粉屬蒼茫　鷲嶺嶤嶤直指堂 不是五丁輸鬼斧　何由千佛剩靈光
猿聲實帶湘江雨　桂子終月地香
百劫紅塵飛不到　欲將心印問空王


陡覺寒聲起翠陰　隔溪銀竹映森森 幾棱石齒鎖巖腳　萬簇雪花飛水心
雁蕩成秋通海尾　魚山有梵聽潮音
不知此地頻來往　便我中宵冒雨尋


偶為聽泉向夜行　寺門未啟客知名 乍來竹徑坐孤閣　聊共龕燈話半更
風雨蕭寥詩一軸　雲山駘蕩壁雙清
頻年我慣游吳會　裙屐徧教此處迎


禪關靜掩在金沙　為訪桑麻暫駐車緯 雲外雲中皆是客果　雨前雨後總名茶緯
先春滴露成團鳳果　微笑迎風落講花緯
慚愧山僧清供薄　一甌嫩色泛晴霞果


白雲深處掩蒼苔　文練垂窗面面開 曲水暗流花徑去　奇峰多抱小樓來
愛晴拭几頻看畫　埽榻賓漫舉杯
最好萬竿修竹上　一層青翠飯猿臺


檥棹行經葛塢松　松陰拄杖憩遊踪 雲林突兀前朝寺　梵唄高寒清曉鐘
法席重開皈淨侣　香臺遙映矗靈峰
老夫久矣息塵慮　白社流風樂景從


擅秀明湖曲　鍾祥竺國鄰 瀃分龍蚴蟉　峰聳鷲翻
洞古聽猿嘯　巖迴得虎馴 筧流空際雨　花界定中春
裁宇原依晉　繙經漫數秦 駱丞吟海日　達叟弭濤神
樹識西天栗　叢標北戶筠 崇基先薙草　表剎屢揚塵
兜率英規在　闍異跡陳
聖朝恢正教　尊宿導迷津謂具德和尚 白業犍椎妙　青霄結構新
金繩除劫燼　寶網闢荒榛 簷翼翔霞外　亭楣揭水濱
襌棲何眇眇　信鼓更 億眾持芳饌　烝徒侍氎巾
郅隆當繼治　皇豫厯時巡
雉扇松門轉　鸞鑣柰苑遵
奎文通八解　睿藻照三身
壑迥吹仙籟　雲深拱紫宸 傳燈誠有數　憩錫亟需人
獅座安逾甲　鯨鐘叩過申 棼橑隨雹落　丹粉共霜泯
嵐暗諸天像　山悽禮塔民 中興看慧命　大事問前因
一鉢來京口　雙幐駐澗漘巨公為丹徒人 經營閱膢臘　檀施歎酸辛
洪願匡緇侣　清修感上賓 寓公延杖履　至誼本慈仁謂汪光祿萬松
發甕書函悟　登階覺地親
宰官今世現　長者夙緣伸 須達應同號　伽陀更不磷
蘓家金罔吝　和氏璧非珍 廣度毘尼戒　宣揚如意輪
荊襄輸梓杞　吳越召陶甄 九乳雄樓峻　千香傑閣勻
睟容臨丈六　紺殿測由旬 締造蹤仍舊　莊嚴力與均
朱甍舒鳳翅　雕砌甃虯鱗 栱畫拖虹彩　楹彤麗燭銀
風琴鳴窱　岫幌映紛絪 台岳尋靈驗　高堂拜應真
屋環田字樣　材藉匠師掄 劉塑形疑活　曹衣摺似揗
攝儀齊儼肅　列坐若嶙峮 相好唐兼梵　魔摧喜復瞋以上敘度戒僧六百建轉藏殿鐘樓梵香閣重修大雄寶殿田字殿塑五百羅漢像
僧坊閑並飾　靜院隙重紉
剝腐欒櫨具　傾欹板築頻 園開藍軬菜　廥庀睦州薪
浴牓朝初換　齋庖午最振 孟嘗取鑊　子敬指餘囷
改笵勞良冶　精銅聚令辰 飛廉欣搆炭　屏翳怒融鈱
爐啟圓穹葢　泉投萬斛蠙 湯蓮炊瀲灩　玉粒漲璘
法食充虛腹　馨聞動佛脣 乾寍委土　米汁可行以上敘修禪堂寮舍等及重鑄香廚大鍋
勝景奚煩擇　程功尚未竣
逶迤鋪澀路　次第補堙陯 岸峭幽淙駛　橋堅暮靄屯
鏡匳搖繡桷　波底涌華振 望景眸爭鷺　朋遊趾集麕
到遲尋月桂　去便詠汀蘋 婦孺瞻彌切　焚修浴倍湻
魚王方溯淛　蛇種亦歸閩 核果供摩勒　毠獻屈眴
浮圖楊衒記　洒埽宋雲論以上敘砌寺外路築石門澗岸埧及修冷泉亭新建迴龍橋春淙亭
慨彼稱懸薄　惟知巧算緡 涼軒淒象簟　燠館熨貂茵
么鳳偏教舞　妍蛾雅試顰 膳夫殫瑣瑣　酒史棄諄諄
寵勢謀攀竇　賢名肯友荀 霍奴驕使氣　鄧析訟連婣
輦賄填溝壑　輸賨謝主臣 竟令空室瞰　豈植福田畇
智讓生生鳥　心慙趯趯 渡江誰弭楫　旋里有紆紳
粟濟翳桑餓　囊霑庇葛貧 膠庠甦涸鮒　襦袴逮垂鶉
稅代償逋戶　財堪慰厚窀 榮加卿寺秩　譽借比閭詢
社櫟纔辭歙　陔蘭適守鄞時光祿令嗣出守四明
善根簪紱盛　淨域煥巍臻 震旦傳無盡　恒河永弗湮
中丞揮巨筆　太史染貞珉落成時大中丞常公撰碑文侍讀鄭筠谷先生書丹
璣貝頒遺哲　壇幢萃此晨 還將東絹滑　細寫素豪純
小李堆濃綠　迂倪暈淡皴 礬頭摹碧潤　石腳暄蒼嶟
點綴稽躅　微茫帝釋儐 郭髯推界畫　范緩出闌楯
影矗琉璃道　烟橫舍衞闉 四圍羅夕牖　百丈倚秋旻
八部楞迦肖　珍池長壽倫 面羸休類莧　腕勁欲揮蓴
繞磴森梧竹　周墀雜蕮 徐熙赤鸚鵡　韓幹白騏驎
絢合驚懷悚　澄觀止目瞤 裓珠過笠澤　贉錦送淮垠
險韻差肩陸　奇思直尾鈞 憑增武林事　久久歲踰椿


去年秋雨聲蕭颯　面壁軒中寄禪榻 曉起推窗失四山　白雲正滃神尼塔
今年秋霽風灑然　钁頭重舉舊因緣
隨時喫飯看山坐　不是諸神五味禪


雨晴林壑淨朝暉　一路看松入翠微 芳草似曾客卧　黃鸝渾欲近人飛
相逢巖叟收茶早　久別林僧會面稀
同在冷泉亭上坐　賦詩題畫澹忘歸


入林兒子送斜暉　酒面風清色漸微 白髮再來渾覺老　青山久住不重飛
老僧古寺相逢熟　故國遺蹤欲見稀
千箇長松卧房近　吹燈還照鶴羣歸


肩輿侵曉別春城　路繞西湖宛轉行 滿眼青山曾識面　倚雲高樹不知名
同遊喜有同鄉客　勝日還尋舊日盟
忽聽奔雷鳴澗底　問人才道是泉聲


曾倚孤亭送落暉　雲林風景記依微 泉聲咽石奔難住　嵐氣侵衣溼不飛
歲月漸催塵跡老　鄉山久別夢遊稀
吟詩看畫生惆悵　白髮滿頭猶未歸


扁舟自別錦軍城　日日銅街信馬行 畫裏青山逢舊識　眼前烏帽笑浮名
秋風縱爽蓴鱸約　烟水終尋鷗鷺盟
記取歸時攜卷軸　先來亭上聽泉聲


晨坐高齋竟落暉　祗緣讀畫悟幽微 聽來畢靜水生響　看到出神峰欲飛
往事重題真感慨　舊遊如夢記依稀
回思羣屐經行處　空惱耕烟閣筆歸龔田居先生曾屬王石谷臨摹此本


卧看詩畫兩相暉　遐想當年結思微 古木三秋猿已去　寒泉六月雪橫飛
風流往蹟誰能續　墨瀋猶香知者稀
曾憶晚來成醉後　一亭烟靄坐忘歸


石瘦林香起夕暉　風中似有磬聲微 好山招隱貧難買　妙畫通靈久亦飛
題字尚前輩在　聽泉今見解人稀
頻年不踏松陰路　卧以遊之卻忘歸


石翁乘興寫春暉　三百年來古意微 雲氣未隨蒼狗化　泉光猶作翠蛟飛
依然照眼林巒秀　淒絕聯吟耆舊稀
笑指孤亭戲語　投閒曾見幾人歸追懷田居先生


飄蕭落墨染晴暉　幻出靈機思入微 流水縱橫秋影澹　亂峰點刷白雲飛
興乘野趣僧過早　夢破花香客至稀
我獨烟霞已成癖　團瓢結得便忘歸


琴書一榻挂清輝　坐展淋漓畫入微 花逐泉聲來崦外　寒侵木葉傍簷飛
相過笠屐三生舊　此景湖山半壁稀
觸撥心情思往事　老僧曾約看雲歸


清詩直比謝元暉　寫入丹青更入微 林影尚如翳石瘦　泉光渾覺抱亭飛
山中故事看誰續　畫裏高流得見稀
片紙真堪敵瓊玖　幾經遼鶴憶人歸


明湖翠岫逗清暉　冷燭他鄉夢境微 對雨會心泉不斷　聽風閉目葉都飛
家山無那悲常隔　殘楮如斯見亦稀
塵土行幐能借我　客中展處當身歸


山僧有約占餘暉　拈取松花一笑微 院靜幾時參佛去　泉喧終日礙雲飛
小亭風景常如舊　此幀流傳見亦稀
好與安心聊位置　筍鞵拾句但將歸


詩情真是謝元暉　畫裏探幽思入微 流水有時鳴汨汨　棲雅不定故飛飛
孤亭延賞襟懷得　古老行吟歲月稀
攜向松間少投憩　未妨斜日聽催歸


