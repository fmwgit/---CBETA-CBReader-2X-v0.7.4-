中國佛寺史志彙刊數位版, No. 21 武林靈隱寺志

區區逐日貪生去　喚不回頭爭奈何


有時赤腳弄明月　踏破五湖波底天


諸方參遍草鞵破　水在澄潭月在天


來年可是無佳趣　莫把家風舉似人


綠草溪邊頭角露　一簑煙雨屬誰家


幾回芳草斜陽裏　一曲新豐空自吟


腳跟若也隨他去　未免當頭蹉過他


徐徐驀鼻牽將去　且要回頭識舊居


不曾犯著人苗稼　來往空勞背上人


行歌行樂無拘繫　嬴得一身天地間


後無來者前無去　未審憑誰繼此宗


昨夜金烏蜚入海　曉來依舊一輪紅


志願必空諸有界　不知諸有幾時空


虛空背上翻身　靠倒飛來小朵


羽毛亦足為身累　那得秋林靜處棲


後夜月初明　吾今喜獨行 不學大梅老　貪聞鼯鼠聲


看經不識經　徒勞損眼睛 欲得不損眼　分明識取經


抝折秤鎚　掀翻露布 突出機先　鵶飛不度


來無所來　去無所去 瞥轉玄關　佛祖罔措


大塗毒鼓　轟天震地 轉腦回頭　橫屍萬里


識得形容認得聲　戴嵩從此妙丹青 徹頭徹尾渾相似　仔細看來未十成


指點前坡即是家　旋吹銅角出煙霞 忽然變作還家曲　未必知音肻伯牙


者漢親從異類來　分明馬頷與驢顋 一揮鐵棒如風疾　萬戶千門盡豁開


踏翻地軸與天關　合國人追不再還 去去一身輕似葉　長江千古浪如山


父母分明非我親　祖師肝膽向人傾 直下若然親薦得　優曇花發火中春


路繞懸崖萬仞頭　行人到此一場愁 驀然得個休歇處　重曡關山信腳遊


昨朝栽茄子　今日種冬瓜 一聲河滿子　明月落誰家


王老燒錢　言端語端 錦包特石　鐵裹泥團


一隊衲僧來　一隊納僧去 打破睦州關　大地無寸土


緣會而來　緣散而去 撞倒須彌　虛空獨露


七十二年　虛空釘橛 末後一句　不說不說


