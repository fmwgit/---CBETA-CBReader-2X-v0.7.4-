中國佛寺史志彙刊數位版, No. 23 雲林寺續志

無面金鱗轟霹靂　盲龜只顧定盤星


若非法乳在在能周　似泉出於地 誰令吾心頭頭得達　如子得其母
非得母　龍湫之主 翁之孫　我說法要他稽首


鐵硬手　鋒快口 放行則倒岳傾湫　變幻則移星換斗
直得四海翻騰　五湖奔走 四殺雄大振門風　三玄要丕揚家醜
不惟開已之瓊花　且復留欲謝飛之靈鷲
夫是之謂聖恩諍子　叢林魁首


馬師一口西江水　吸盡龎公萬頃家 拈得笊籬無活計　諸方眼裏慣淘沙


盡道遭他陷虎機　橫身虎口有誰知 若還不遇趙州老　哭到如今沒了期


滹沱一派　吳越令行 松堂圓智　爰闢祖庭 於太師塢　厥號顯甯
澹予坦翁　崛起再興 澹翁西歸　梵兄繼美
虎吼賊消　山門固壘 法說雷轟　僧歸雲委 磐石斯安　頌聲肆起
六年行道　鎮靜不撓 擊塗毒鼓　發王庫刀
兩浙左右　道望日高 何期一旦　覺樹花凋 舍利流珠　堪留供養
一口吞卻　何處近傍 鉢盂峰下　法身無相
更問如何　滔天白浪


堂堂三代　法中之王 鵬飜虎踞　創闢禪荒 或一條白棒而開疆定鼎　或五家宗旨而四剎雄强
至我靈山　則機神鐵鶻　用驟龍驤
潑天門戶　高跨大方 若非乘仰山夙願　誰能使滹沱冷竈如雷霆之震　而日月之光
咦　祖孫鼎立非兒戲　撥轉乾坤在一堂


奮鐵鶻眼　攪毒龍湫 釘嘴鐵舌　鬼哭神愁 雖沒頭腦　卻有機籌
靈山大會　太煞風流 湖海浩歸　座擁五千之衲
付授不苟　名高四百之州 大可笑者　吾輩老弟兄
人人自謂機能陷虎　氣可吞牛 被者老漢穿卻鼻孔　把住繩頭　蝦跳何曾出得斗
咦　除卻簸揚家醜外　更於何處雪深讐


一葉扁舟泛渺茫　呈橈舞棹別宮商 雲山海月都抛卻　嬴得莊周蝶夢長


乃祖大臨濟之門庭　一棒到底 乃父高臨濟之牆壍　棒推向裏
為渠親孫　為渠嫡子 安得右與左　互袒其肩
有時建立　有時埽蕩 何妨權與實　相闡其美 三十年縱雲門鐵鶻之機　四百州飛冷泉蠱毒之水
死者不飲　飲者必死
此老胡一宗　所以不滅於天童 三峰之龍爭一珠　而滅於靈隱之虎收二尾歟


