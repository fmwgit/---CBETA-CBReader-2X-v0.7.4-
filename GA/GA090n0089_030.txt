中國佛寺史志彙刊數位版, No. 89 天台山方外志(第19卷-第30卷)

徑侵銀地滑　瀑到石城聞 他日如相憶　金桃一為分


勸君莫忘歸時節　芝似螢光處處生


生有天台約　知無卻世緣


曾聞清禁漏　卻憶赤城鐘 妙字研磨講　應齊智者踪


何年緱嶺上　一謝洛陽城


說罷楞嚴歸去早　海門花雨落伽黎


談經花雨橫　度世法輪空 莫笑辭官晚　猶能送遠公


海國潮生華頂月　江門雲幻赤城霞 何年乞與西林社　日繞猊牀叩結跏


有時還入定　山月照空函


去路悠悠天界逼　何年重度石梁來


東西南北元無主　何處穿雲度紫梯


法杖欲歸禪榻去　閒雲如有舊封題


不逐中瓶去　空多別後情


塔影雙峯合　松濤九里晴 自嗟貧乏久　早慰髻珠明


總知隨處皆蓮土　何事幽溪兩地分


遂令千載下　金石有遺音


神悟密知超曠劫　為憐蕪漫滯天涯


紫府求賢士　青溪阻逸人 江湖與城闕　異跡且殊倫
間有幽栖者　居然厭俗塵 林泉先適性　芝桂欲調神 地道踰稽嶺　天台接海濱
音徽從此間　萬古一芳春


海客談瀛洲　煙濤微茫信難求 越人語天姥　雲霓明滅或可覩 天姥連天向天橫　勢拔五嶽掩赤城
天台四萬八千丈　對此欲倒東南傾 我欲因之夢吳越　一夜飛度鏡湖月
湖月照我影　送我至剡溪 謝公宿處今尚在　綠水蕩漾青猨啼 腳著謝公屐　身登青雲梯
半壁見海日　空中聞天雞 千巖萬轉路不定　迷花倚石忽已暝 熊咆龍吟殷巖泉　慄深林兮驚層顛
雲冉冉兮欲雨　水澹澹兮生煙 列鈌霹靂　丘巒崩摧 洞天石扇　訇然中開
青冥浩蕩不見底　日月照耀金銀臺 霓為衣兮風為馬　雲之君兮紛紛而來下 虎皷瑟兮鸞回車　僊之人兮列如麻
忽魂悸以魄動　恍驚起而長嗟 惟覺時之枕席　失向來之煙霞
世間行樂亦如此　古來萬事東流水 別君去兮何時還 且放白鹿青崖間　須行即騎訪名山
安能摧眉折腰事權貴　使我不得開心顏


客有思天台　東行路超忽
濤落浙江秋　沙明浦陽月 今遊方厭楚　昨夢先歸越 且盡秉燭懽　無辭凌晨發
我家小阮賢　剖竹赤城邊 詩人多見重　官濁未曾然 興引登山屐　情催泛海船
石橋如可度　擕手弄雲煙


臥來生白髮　覽鏡已成絲
遠愧餐霞子　童顏長自持 舊遊惜彌曠　微尚日憐緇 不寄西山藥　何由東海期


枕上用心靜　唯應改舊時
強行休去早　暫臥起還遲 因說來歸處　卻愁初病時 赤城山下寺　無計得相隨


鬼谷還成道　天台去學僊
行應松子化　留與世人傳 此地煙波遠　何時羽駕旋 當須一把袂　城郭共依然


憶昨天台到赤城　幾朝僊籟耳邊生
雲龍出水風聲急　海鶴鳴臯日色清 石筍半山移步險　桂花當澗拂衣輕 今來盡是人間夢　劉阮茫茫何處行


我夢遊天台　橫空石梁小 松風吹茵露　翠濕香嫋嫋
應真飛錫過　絕澗度雲鳥 舉意欲從之　翛然已松杪 微言粲珠玉　未說意先了 覺來如墮空　耿耿窗戶曉
羣生陷迷網　獨達從古少 杜叟子何人　長歗萬物表 妻子空四壁　振策念輕矯
遂為赤城遊　飛步凌縹緲 問禪不歸舍　屢為瓠壺繞 何人識此志　佛眼自照燎
我夢君見之　卓爾非魔嬈 僊葩發茗碗　翦刻分葵蓼 從今更不出　閉戶閑腰褭 時從佛頂巖　馳下雙蓮沼


天台鬱名陬　艮萬八千尺 鷲嶺既紆盤　雁堂亦空寂 傍開娑竭宮　直據應真宅
孤亭抗嶺表　故相留遺澤 軒檻俯龍湫　簷甍礙鳥翼 歲深棟宇摧　苔厚丹青蝕 不聞天雨花　祇見雲移石
葛生信開士　善根自夙昔 欲令佛日輝　忍見人天厄 施此布地緣　直埒開山力
乃知一笠功　奚啻千緡德 浩劫今復祛　勝因豈終極 欲海湧慈航　早占蓮臺籍


倚檻臨驚澗　風雷匹練懸 道人成勝事　山水作良緣


鴿嶺開神跡　龍宮隱梵天
建標霞五色　鞭石乳千年 飛瀑橋常在　聞鐘寺不傳 未能驂鶴駕　何處禮金僊
璧古摩青蘚　巖欹宿紫煙 尋源如捕影　得趣每忘筌 自有高人賞　欣逢長者緣
買山惟蠟屐　布地有金錢 轉覺浮生幻　深知道念堅 旃檀施未足　舍利果將圓 願以優曇鉢　賡為桂樹篇
應真知五百　化劫已三千 大白峯頭月　曇猷井下泉 與君深結侶　搔首意茫然


世人惟願美田宅　不識真心生業白 銅山金谷有遷時　百無多身是客
我愛錢塘葛居士　叅禪往往得其旨 探奇為作赤城遊　買地揮金輕脫屣 遠觀石梁青截天　懸崖急水如飛煙
不染紅塵真覺路　布成黃土疑孤園 遂令荒蕪宮　縹緲輝金碧
左臨絕巘搆璇題　右向飛流甃錦石 栴檀香散滿天台　青獅白象時徘徊 巖前鐘韻今方續　鉢上曇花好再開
憶昔葛翁隱華頂　醮壇鶴去茶煙冥 今來重結梵王緣　到頭　悟三生惺
方廣可望亦可尋　騷客往往成高吟 入門曾識布施法　讚爾能銷慳悋心


白雲流水伴閒身　桂衲栖遲鳥雀馴
古佛浮來知異代　空門到處悟前因 坐回芳草過殘臘　聽盡鳴禽已暮春 行度石梁人境隔　芒鞋細踏落花塵


擁錫西來日　繙經北去時 高天法雲影　落日朔風吹 路斷霞標見　山空木葉遲 浮生吾已覺　汗漫遠相期


浮雲無定在　人身豈常住
師居天台南　飄然乃東顧 手把楊柳枝　灑灑徧甘露 渴士思遙源　不減欽龍樹
慧日曜法筵　果見寶花雨 口風吹雪山　逝川拯溺具 四眾聞諦詮　利者立解悟
媿我交喪深　八正苦莫喻 徒從白社遊　攢眉一如故 惆悵送我師　目望九峯路 緬惟支遁踪　因仰右軍步
勝覽自昔奇　千載共情素 倘過楢溪行　兼懷孫綽賦 雙闕比瓊臺　丹霞赤城亙
有時閉禪關　石梁誰與度


杖錫春來別翠微　薰風還向故山歸
滄江月送孤帆影　赤徼猨迎老衲衣 石室低回雲自滿　松枝談對伴應稀
卻慙野客疎狂甚　願乞蒲團聽指揮


名師說法率陀天　嚴淨香華敞法筵
白足僧疑褊袒問　青雲士辯攝衣前 講時猨傍翻經石　聽後龍潛洗鉢泉 我欲遠投黃葉寺　從師身到石橋邊


一聞三藏理　勝義詎能標 電露窺生滅　雲霞伴寂寥
書題瑤島近　夢繞赤城遙 問法龍常護　興慈象可調 錫飛華頂月　杯渡海門潮
忍草行邊茁　天花講處飄 願資功德水　一為滌凡囂


一杯東渡指迷津　到處慈悲普利人
花覆香臺留講席　鹿迎幢蓋引歸輪 不污蓮葉成千品　無住山雲作四隣
遙睇石梁煙霧杳　願隨飛錫接芳塵


昔日來滄海　飫師甘露津 今日歸赤城　遠望丹霞紛
良晤誠不易　宿德難具陳 佩之如意珠　朗照千月輪 吹萬覺羣迷　鏜鞳洪鐘聞
既廣長舌相　復引攢眉人 所以白社客　握手不能分 聞師考禪室　名山極嶙峋 一萬八千丈　芙蓉高秋旻
瀑流飛積雪　香谷散長春 幽溪碧雲合　清泰足怡神 已解身為寄　甯超劫是塵
倘餘十笏地　晨夕願相親


聽罷楞嚴別遠公　一瓢一笠任西東
定時衲挂藤花老　歸去杯浮水月空 霞起赤城凝紺殿　雲連華頂護珠宮 何時杖錫重過此　大地弘揚智者風


步出城南郊　遙騁千里目 大江何瀰澷　眾山亦崒嵂
嶽嶽天人師　頭陀來海國 桑下宿不三　言邁返空谷 矯矯野鶴騫　濯濯冰壺潔 瀑布濕方袍　霞標絢金筞
山猨拾果迎　林鳥鳴相慝 和光不自炫　實證疇能測 少室避機鋒　匡廬慙理窟
道本絕去來　心豈存乖隔 請從石室覲　孰謂異疆域


法師居天台　而實未嘗住
我輩感即來　他方感即去 去來何所為　演說諸往具 以茲釋楞嚴　著述成玄義
八法等云云　深與經相契 肉身比丘讖　今始當其記 言下獲法身　合掌成斯偈


三乘開眾悟　說偈屢登堂
揮麈花常滿　懸燈鴿自翔 幾人成正覺　隨處是津梁 願結天台約　修因禮法王


天台喜復啟圓宗　卓錫高明第一峯 想見繽紛花雨處　栴檀座下繞天龍


廿年無賴病維摩　風浪猶驚在愛河 欲學無生師又去　幽溪何日共煙蘿


為問天台路　霞標萬丈披 荒臺曾說法　異蹟夙探奇 瀑布懸新雨　松門放舊枝
寒暄真自隔　隱顯亦奚私 徑轉區中絕　人歸物外疑 昔嘗聞智者　今又覩燈師
慧炬熒晴日　精廬俯碧漪 眼前飛鳥疾　窗外亂峯危 猨狖嚴迴復　蛟龍巧護持 鐘聲凌梵遠　香靄入雲遲
甘露分玄鑰　靈花赤髭 石如依講席　草似結英姿 毳衲經三伏　津梁度六時
忽來開善趣　便許訂幽期 緣障吾當謝　彫談世宜 衰榮觀已熟　冷暖飲先知 水以無情照　蓮從不染窺
他年容再扣　應否訊何誰


湖中十洲杳難識　至今煙水凝秋色 水曲樓臺十萬家　朱闌粉壁暎窗紗 晚風官舫傳歌舞　朝雨漁舟出落花
晚風朝雨四時新　長傍風流賀季真 祠前有磯堪結社　流觴列坐皆高人
不獨高人訂交契　更有真僧度塵世 手中錫杖高於頂　杖頭一鉢供麤糲
二月湖水生　隨流入四明 五月湖風來　吹噓返天台 來時相詫寒山子　赤城霞染袈裟紫
還向寒山劚茯苓　石窗雲散袈裟青 山長水遠師獨往　百尺修梁攀葛上 白雲滿路無人迎　樹底深深拜魍魎
醴泉碧林世所稀　經時不雨滴翠微 深處煩師築雲广　他年待解薜蘿衣


幽溪尊者總持後　現身五濁離塵垢 早契台家性具宗　普為眾生談玅有
開權譬喻還祗夜　座上長聞獅子吼 玄關幽鋌籍弘宣　得意維摩甯杜口 慧也逢師二十年　已作吾師牛馬走
許我稍餘信解資　怪余未斷聲聞酒 憶昔慈悲早見憐　衣珠默繫情彌厚
今日重來示我珠　始覺蓮花吾父母 旋聞又欲返天台　心擬從之尚掣肘 作繭冰蠶赴火娥　自纏自炙伊誰咎
傲雪堅貞羨柏松　望風零落慙蒲柳 嗚呼　蒲柳摧殘固等閒　松柏豈亦能長久
願借幽溪屋數椽　萬一蒙師推座首


拂衣來越水　應世度羣生
到處稱慈父　隨方現化城 路經華頂舊　門對石梁平 遙憶雙林下　名香出澗清


江郊南望草連空　歸路微茫霄漢中
滄海波侵螺髻碧　赤城霞暎戒珠紅 曉吟天姥消殘雪　晚度浮梁跨彩虹
數載相從猶未悟　真慙頑石感生公


玉几高登百寶臺　寶蓮五色舌端開
慧光普照恆沙界　法韻咸驚大辯才 方渡木杯停海岸　又飛金筞入天台 心空來徃知無著　自隔迷雲望轉哀


天台山高在何處　翠翦芙蓉落煙霧 我昔依稀夢裏遊　覺來月色紛琪樹
幽溪先生朅相遇　擊皷吹螺雨法雨 瓊臺敷座發僊音　江山滿目供揮麈 非空非有指真如　一枝一葉皆沾濡
廣長舌覆大千界　窮兒始獲衣中珠 法席蟬連殊未已　一杯又渡錢塘水
赤城縹緲望無極　餘霞散作空中綺 心懷形勝經歲旬　因師飛錫猶馳神 何時借結雲中屋　鼎炊白石搏青精
桃花流水今已杳　當年應悔求僊早 六十小劫彈指間　桑田滄海何須道
秋來準擬尋雙闕　綸巾野服瑤天末 石梁橫據吸銀河　華頂高眠擲明月 山中猨鶴舊有盟　石壇芝草長青青
名區不憎俗士駕　掃徑為我呼山靈


吁嗟南宗久寥廓　阿師復振人天鐸 去年說法吹臺山　機鋒鑿鑿開霜
天龍獅象繞經臺　六時擁護鳴天樂 湧舌蓮花吐貝多　灌頂醍醐出酥酪 了義真看鑛出金　離筌直是林辭籜
何人寶炬照昏迷　有客金錍開障膜 貧逢長者與寶珠　病遇醫王飲良藥
大海咸資智慧舟　九關更啟葳鑰 日斜下席據高梧　山氣霏霏圍翠幙 風高僊梵出空林　夜靜霜鐘流斷壑
繩牀相對發清機　佛火熒熒掩深閣 香積伊蒲弟子俱　紫筍朱英和露嚼
薰習宗雷不啻過　襟期惠肇差堪託 吾師振錫向四明　談空趺坐楞伽石
白法元知不住施　指揮更見鬘陀落 彷彿容輝不可攀　問訊幾從南海泊 前日沙門江上來　還枉徽音慰寂寞
琅函法寶諸佛印　五井新詩朗公作 朗公一別倐經秋　方外清遊恍如昨
楓林同載會昌湖　一葉蜻蛉出山郭 玄言天酒溢金盤　出水芙蓉何綽約 慧業翻嫌綺語新　道尊元與時名薄
伊余落穆亦何為　即有雕龍總糟粕 天台雪竇共相思　題書遙寄支郎鶴


台教源流遠　高明紹梵音
扶桑紅日近　華頂白雲深 清磬度山翠　黃花布地金 三乘示方便　萬法總惟心


玄津向絕垠　真門非外獎 超然月枕車　晶晶離塵鞅
新伊鑒虞瞳　懸皷交帝網 飲我以醍醐　經王洵無上 四行淨浮根　五悔導哀響
普現玅色身　崩山始稽顙 辰阿素煙浮　黑月微星朗 羣昏俟燈公　千緇同一仰 吳岫啟靈壇　笪梵虛方丈
洪鐘震幽林　衣珠輝象罔 香雲流玉毫　雜花騰寶掌 彩纈宛隋宮　芬芳集朱幌
祥氣蕩炎風　神光燭僊榜 將夢九頭龍　倘遇六牙象 誴芝生胡牀　利樹栽空壤
乍可抽見腸　正爾滌凡想 三周詎有疲　雙輪庶無往 勸請合情條　慇勤遡方廣 何當復來儀　式引遵安養


開士修書處　天台選佛場
高明懸寺鶴　宏淨甲禪堂 地勢依金嶺　溪流帶石梁 藤蘿緣逕合　松檜倚門蒼 丈室琉璃砌　方疏瑇墻
連牀攤貝葉　充棟襲縹緗 燕尾穿紋細　蟲絲蠧錦長 標題函孔墨　臚列盡緇黃
禹貢探將遍　秦封記不忘 巉岏思剖劂　幽隱必輝煌 雲笈抽真秘　星官失保章
徵求方內外　詮序事存亡 玄語紛如屑　靈機露似芒 陶鎔無瓦礫　點綴到粃糠 十斛供燒石　千翻啟砑光
端溪磨古玉　湘浦截新篁 水泛龍池黑　花分鹿苑芳 天人朝送供　神女夜添香
易草陰移席　高吟月下廊 編圖凌五岳　結篆逼三倉 至理叅微玅　奇言破渾茫 僧林聞皷吹　藝圃挾風霜
受筆煩鴻輩　澄心印象王 誰能將語晦　吾欲剖身藏 萬品應難說　同歸七寶裝


支提秀異境　華頂森恠絕
崚嶒幾千仞　呼吸應帝闕 天迴海日浮　霧洗霞光發 珠林簇佛龕　玉函閉僊穴
瀑流萬壑雲　松亂千巖雪 名區鬱阻脩　奇歇空突兀 載展幽谿志　懸鑑燭鬚髮
標指知月形　勝情賴超豁 塵網及兩紀　樊龍苦覊紲 何時從杖錫　瑤華幸分掇


昔聞謝康樂　懷符刺永嘉 探奇暢詠嘯　靜慮澹八遐
慧印貝葉義　筆散琪樹花 怡情斤竹秀　遊神赤城霞 尚子謝晚妍　魯生悲盜
人歸蹟猶存　千載悵巖阿


文園昔慢世　長庚亦云然 眠雲吸日月　借鹿從神僊
濯纓吳泉流　晞髮扶桑顛 天姥夢飛越　五峯志留連 浮杯雄劒氣　粲花露新篇
身來金粟後　意凌丹丘前 天台何處山　空翠吐青蓮


幽溪振宗緒　結宇棲高明
含虛頓一極　了義超三乘 揮玄夜掃月　觀化日支藤 淨土開十門　字字蓮花生
迷途建寶幢　覺踏指金繩 紛紜集緇侶　雝肅禮法庭 授記故有緣　吹萬原無情 甘雨從茲灑　塵土還清泠


末法日凌夷　聖澤幾湮墜 疑網牿闡提　多岐蠱梵志
佛子等恆沙　真詮誰堪寄 千載有燈公　宗門嗣正系 直探台教源　人我期兼利 爰作天人師　巍巍登法位
舌吐青蓮花　指揮鉄如意 妙法衍一乘　真常現三昧 白日麗中天　皎皎消陰翳
龍女愛河乾　脩羅怒刃棄 天樂闥婆陳　緒言鶖子繼 伊余初學人　悠悠牽章句 叅究匪一朝　無由見了義
何幸逢導師　而獲沾法施 願言勵翹勤　於焉發弘誓 依此甘露門　漸入三摩地


我懷出世思　久厭塵囂網 十載負幽期　終霄勞積想
衣珠一念述　敝帚千金享 每欲訪連人　與之遊無象 何當慧燄微　誰扶凡夫想
智者有雲孫　卓哉嗣遺響 瓊臺結淨居　銀地開方丈 座泠水光浮　衣閒苔色上 悠然五陰空　廓爾四門敞
學士競山瞻　緇林沼漢仰 浮杯凌滄海　挂錫來窮壤 憐我固佛民　何為麗坌鞅
爰揮玉塵頻　更拭金朗 玅理破疑襟　玄談恣勝賞 寶池蓮欲舒　星澗泉應悵 忽憶石梁雲　自扶桃竹杖
秋風行色佳　落日離心怏 鶴相向迎　交遊切餘愴 我慙未拂衣　何得同長往
唯有夢中魂　殷勤到方廣


末法日凌夷　眾生迷習見 苦無宿昔因　不覩如來面
開士愍沉淪　慨然思極援 乃崇象教源　欲使玄風扇 旃林購珍木　鏤象依崇殿
神力犍連供　奇踪忉利現 金容滿月煇　螺髻青珠炫 彈指仰慈顏　人天同歎羨 始知安養國　居然趨震旦
彌陀本性中　生佛原無間 余亦方外人　偶爾牽憂患 壯志願歸依　塵情薄婚宦
焚香掃虛室　長作西方觀 已知劫是塵　甯昧身為幻 稽首畢微誠　接足希明鑑
幸資般若舟　令予躋彼岸


高座譚經處　潮音襍梵音 三車開寶筏　半偈得金針 雲樹江前舞　天花雨後深 石梁歸棹急　去住兩無心


天台盤旋八百里　赤城突屹丹霞起 中有石梁雲外見　隱隱孤虹跨天漢 琪樹參差杳難即　福庭緲緲無消息
應真化現金烏翔　曇公洗腸澗水赤 上人卓錫佛隴西　荷擔如來大法師
四方從學若雲集　昔日虎溪今幽溪 何幸浮杯來海上　開函為演楞嚴藏 法鼓一聲清磬幽　無數天花盈几丈
慙余質謝淵明儔　蓮社欣逢惠遠遊 方外論交比金石　世塵直欲等浮漚
君今振錫天台去　我願侶之訪真際 請君試問寒山子　石梁坦道今開未


大師琉璃王　智若湛蒙翳 又如多寶船　人海涉而利
隨喜振金策　至止譚玄義 適來講楞嚴　見聞咸受記 講罷還天台　孤雲不留滯
天台故與四明連　天姥金庭持顧指 大師嵗嵗往復還　代佛金口宣青蓮 嗟予不悟大乘禪　安得三昧忘蹄筌
我師慈悲雖可憐　譬比頑石那可鐫 送師還山心黯然　師但熟視無一言
明張紺目睨青天　予亦抗手別蒼烟


天台信靈譎　峭崒盤隩 吾師託幽想　結趺愜平夙
搴舟向永嘉　欲朗羣生目 購木鏤香象　製作何大樸 刻畫摹吳生　精微驅顧陸
妙與優填儔　千秋拓信宿 遺悰寄逸翰　慧想騖疋逐 苞稡羣山奇　品藻綴實錄 興公具典刑　前修聊以朂
靈境起煩雜　搜剔無滲漉 作述淹至理　世人真碌碌 徂節變蟄蟲　炎涼改初服
施塗被嚴霜　瓊臺中天肅 蹉跎曠玄蹤　誰能挹清淑


鎔金鑄范蠡　買絲繡平原 人生各有慕　目擊斯道在
阿師秉慧業　夙譽著　門 舌底蓮華吐　指下貝葉翻 四座聆玅音　漸漸破愚昏
潦澄覺泉冽　霧埽窺日暾 更念沉迷者　風幡無定論 欲令法輪轉　政賴象教尊 取材旃檀林　摹跡給孤園
莊嚴金粟影　光輝寶月痕 俯攝眾生趣　仰報如來恩 豈云有漏因　用斷無明根
我生苦纏縛　譬彼羊觸藩 衣色頗思壇　顛毛長欲髠 願乞甘露水　一洗此塵煩 頂禮依佛足　相對兩忘言


