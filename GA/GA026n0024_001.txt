中國佛寺史志彙刊數位版, No. 24 杭州上天竺講寺志

時和歲豐兮　佑我生民 兵寢刑措兮　康此王國


猗歟大士　本自圓通 示有言說　為世之宗 明照無二　等觀以慈 隨感而應　妙不可思


白衣仙人無住著　補陀洛伽渺雲海 為大導師安樂國　歙然徧應河沙剎
世界惱或有聞　曾不旋踵垂覆護 眾生心念非一種　皇皇不足常有求
如飢須食渴須水　顧亦何從滿其願 我觀聖心等太虛　其視萬物猶一物 細視一物如一身　是身四大猶不有
萬物何能作留礙　殊功妙用濟十方 欲求功用不可得　羣生夢幻可兩忘
爾固無餘我無欠　嘗觀瑞像見寶光 如淨明珠時白赤　琉璃琥珀雜蒼玉 熒煌璀燦照眉宇　山頂或見初日升
匹素曳空煙縹緲　凡人顛倒作思惟 須臾變滅無復初　非空非色非有無　菩薩應身亦如是
堂堂祕殿表東南　山君海王盡回向 觀音智功不思議　佛子當作何等觀


門門證圓通　法法無差別 文殊擇法眼　云何示優劣
如城之四門　中道乃逕捷 又如百川流　大海悉融攝 是故觀世音　日用常三昧 眼塵識和合　世間相無礙
盡空諸所有　亦不壞三界 隨其所應度　說法示慈愛 心地諸種子　大小各不同
時至雨露滋　發生均化工 幻師一毫端　幻相三十二 而彼諸應心　即我自心是 觀心而覩相　心相而寂滅
稽首常現前　證我如是說


耳於六根　功獨超勝 况不耳聞　反聞自性
前塵起滅　自性不動 故諸塵用　譬如大將 遇變出奇　金鼓旌鎧　錯置逆施 稽首大士　證我三昧
為我後人　委曲垂誨 三十二應　十四無畏 隨感而通　分身異類 如天元氣　四時運行 萬物芸芸　莫知其生
我觀畫師　毫端遊戲 即是神通　現相不二 我眼見像　如聽法說 心精遺聞　均一解脫
心佛眾生　同證無礙 不立一法　名觀自在


聞思修入三摩地　以智觀照世言音
不從耳根墜塵識　是故尊號觀世音 聞塵聞性無所住　智體本來無起滅 是故寂滅常現前　超證圓通無異等
導師亦號觀世音　因果符合無差別 慈育眾生如赤子　亦如赤子同悲仰 分身應現十方界　如幻如化無去來
反觀聞性常寂滅　頓使眾生離諸苦 施諸無畏不思議　無功用行而成就
聞極疑聞無所有　法法圓融無罣礙 譬如明月當秋空　光明應現一切水 水月曾無應現心　無作妙力之所感
六根互用等無別　前後中際不可得 盡聞聞性充法界　是故有求無不應


惟聖惻惻　濟利為德
惟神不測　變幻空色 感則斯應　應則未溥 殆是變幻　貿眩下土 胡不大之　徧灌十方
俾出火坑　咸就清涼 忍視眾生　受諸苦厄 大慈大悲　無量願力


乙巳之夏　火入南斗 槁苗斯焚　百姓疾首 三月不雨　旱魃降殃 巨津為塗　若墮火坑 巫覡舞雩　靡神不舉
天不悔過　赤地千里 方伯曰嘻　爰禱大士 濟濟庶僚　從如歸市 輿衛擁護　壇於吳山
惟眾比丘　厥誠孔殫 淨瓶一滴　化為甘露 利濟大千　驩聲載路 大士神靈　其應如響 發大慈悲　萬刼瞻仰


於赫大士　濯濯厥靈
旱乾水溢　靡禱弗徵 歲閱壬寅　閏月維五 旱既太甚　千里焦土 郡守陳公　憂心殷殷 肅爾寅恭　雩兹庶人
瞻彼昊天　杲杲日出 我心靡寧　憂心如炙 公謂黎民　舍爾土龍 予索爾神　曷其弗宗
其神伊何　觀音大士 厥像孔嚴　於天竺寺 乃肅香帛　乃率羣僚 郊焉迎焉　翩其旟旐 惠然來思　登歡喜地
載拜載祈　陳詞獻醴 吉日庚午　彼僧都綱 爰夢大士　如在洋洋 其夢伊何　於時語語
五日為期　甲戌斯雨 僧庶咸集　如林如丘 有淨者瓶　津津溢流 瓶之罄矣　其雨溼溼 既優既渥　自未至戌
明發再興　瓶水猶滴 此日而晡　雨彼原隰 民曰休哉　膏我黍苗 何以致之　陳公之勞
自天降康　我公之賜 公曰匪予　讓於大士 巍巍大士　大慈大悲 澤我蒸民　孔惠孔時 振振陳公　式廉式愛
通於神明　厥澤孔潰 維神之靈　維公之誠 維誠維假　俾民亟寧 維神斯依　公歸弗有
我作頌言　用詔而後


去歲祈晴格上蒼　今歲祈雨應非常 纔迎大士離三竺　遂喜甘霖沛八荒
甕內不須留蜴蜥　道傍先見舞商羊 應知上相誠心切　頓使南方旱魃藏 六合濃雲連海嶠　一竿新水滿池瑭
芃芃禾稼沾殊渥　靄靄桑麻異眾芳 野老騰懽歌歲稔　山僧作偈誦時康 人心自與天心合　法運還同國運昌
兩浙江山增氣象　萬家謠誦樂虞唐 偉哉功業垂千古　好刻貞珉示不忘


蒼天烏乎虐下土　驕陽亢魃不肯俯 大士出山下民主　感格未通心未普
油然沛然欲成雨　敲松擊瓦點可數 孰能漏天不復補　孰能立海若神禹 感天旋日不旋武　使我為農亦為圃
襲衣百拜不敢侮　小社大心在區宇 楊枝涓滴我願吐　伽瓶洋溢吾所怙
匹夫之誠未狂瞽　小兒青龍白龍亦同舞其時都城集千小兒，齊唱謠曰：青龍頭，白龍尾，小兒求雨天懽喜，點點落在苗田裏。故末句云然。


