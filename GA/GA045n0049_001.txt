中國佛寺史志彙刊數位版, No. 49 峨眉山志

聞經想已能冥契　好去乘時惠九農


眾葩共房　葉附花外 根不可徙　見偉茲世


一抹祥光畫不成　峨山形勢極崢嶸 琳宮紺宇塵緣絕　直似須彌頂上行


危巖固是夙鍾靈　風雨飄零常翠青 疑是為吾標奇迹　心香一瓣薦芳馨


晚鐘忽撞一聲聲　古寺猶傳聖積名 縱令凡情蔽塞極　也應入耳覺心清


普賢騎象杳何之　勝迹空留洗象池 一月映池池貯月　月池感應妙難思


曾聞白水出真人　此水由茲不染塵 何遽西風吹木落　歸根誰不悟玄因


萬壑千巖勢不平　攀蘿捫葛力難勝 蒼茫山雨天將曙　既到不憂犯夜行


傑然高閣出清音　彷彿仙人下撫琴 試向雙橋一傾耳　無情兩水漱牛心


圖成九老記香山　九老緣何到此間 料是箇中丹訣妙　致令九老遠追攀


禪院清涼別有天　偶來淨土識真禪 晴光晃映雪光朗　心目空明照大千


境幽正好學無餘　太史虎臣曾結廬 佛聖來迎蹤已渺　長空萬里日光舒


