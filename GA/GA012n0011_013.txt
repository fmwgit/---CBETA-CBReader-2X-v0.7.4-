中國佛寺史志彙刊數位版, No. 11 明州阿育王山續志

閉戶觀秋水　焚香禮太元 即知能解脫　何必定逃禪


寒流春雪化　叠翠暮烟深 幽寂非人境　應無積俗侵


遶殿惟松檜　侵衣半薜蘿 來朝返城市　清夢復如何


何處領深秋　此間從未夏 急願寄如如　景語終難借


塔浮空逼　孤亭引徑斜 松濤殷夜發　臥聽欲無家


晃煜衘龍燭　熹微吐雁珠 摩尼千古在　皈首慧燈孤


金湖匯澄鑑　玉几舖平臺 雲氣嶺頭分　陽光谷口開
中岩隱古剎　高亭盻蓬萊 梵音啓天籟　塔影凌上台
舍利藏精光　佛迹印蒼苔 神龍蟄沙井　變化騰九垓
烟嵐晴亦雨　松風晝起雷 山花空色相　林鳥自喧豗
蓮堂白日靜　竹徑元鹿猜 以兹愜勝賞　車葢常徘徊
名巖無今昔　塵刦有時災 洞房幾荒廢　孤雲自去回
此中堪招隱　前山有大梅


石檻嵐常閉　金鈴風自敲 囘頭看絕頂　疑鎮海門蛟


石豈人工鑿　真如佛蹟函 何年留一足　永謝塵几


我欲觀蒼旻　上此萬丈梯 仰視日欲尋　空中氣慘凄
薱山岩欲墮　飛泉趂石澌 從高望其下　但見為塵泥
山花處處開　林杪子規啼 泉鳴幽谷中　平沙走長磎
四顧但一氣　不復辨東西


是山成玉几　何地辨金沙 不覺疎窗下　悠然竹又斜


摳衣度石嶺　見塔如見師 故情何傾倒　香茗復自炊
示我山水冊　筆墨多古奇 泉石有異質　幽鳥催新詩
聯床一夜雨　蕭蕭在竹枝


淨土誰開青玉樓　白雲如水萬山秋 高天西去空眼　大海東來欲盡頭
客夢梅花依木末　禪心江月淡簾鈎
遠公姓氏曾知否　託宿吾將竟月留


越絕千峯接化城　清秋臺殿肅新晴 人烟谷口蕭蕭見　雞犬雲中寂寂鳴
白社不知高士出　青蓮空羨法華生
匡家兄弟元同調　一任廬山萬古名


登登覺路寶幢平　有竹扶人自在行 不盡秋風吹古瓦　半空曾放大光明
高峯爽氣孤亭得　九月寒空萬里清
天地幾人逃幻刦　不妨今日拂衣輕


西來舍利有還無　金碧莊嚴極海隅 萬里平分初地果　千人真說戒壇珠
浮圖寂寂燈猶朗　法眾紛紛鼓自趨
靈雨乍收清梵徹　香花吹落白氍毹


寶幢珠葢真藏　一粒摩尼照大荒 入止餘金粟影　開函恍現玉毫光
娑羅古樹高僧臘　錯落天花滿法堂
夜靜但聞鐘磬響　毒龍猛虎盡歸降


老人山谷最風流　李杜兼成汗漫遊 心遠正宜投寺僻　花多應是愛春柔
山空雲盡飛元鶴　水漲沙平白鷗
欲上蓬萊渺何處　山莊高枕夢浮邱


佛體本如如　逈無前後際 應身示天竺　寂照含大地
無餘入湼槃　不壞遺舍利 十九入閻浮　一塔踊晉世
至今千餘年　往往出靈異 心目所共瞻　人我獲兼濟
信念力自堅　疑情亦相繼 余本業儒者　晚忽解中諦
如幻一親觀　倒夢期遠離 辛苦見思惑　艱難究竟義
詎意石欄栽　即是金鐘係
真無豈虚空　妙有非安置 人力偶爾排　天機自然具
一盆眾中尊　二白垢盡去 六紅列火宅　八黃表圓智
紅中黃忽生　漸與頓皆詣 斯須獲超脫　煆煉隨根器
諒惟神轉移　容假人思議 經律未討論　法旨先昭著
造化謂無工　於菊良有意 此花色已真　彼珠光曷偽
花與珠成同　物與花相類 信知妙湛性　平等周一切
匪實又匪虚　如明復如昧 心智倘鏡淨　花珠皆筏喻
禮塔事猶閑　對塔功須致 正恐墮疑魔　寧憂乏補處
普願道眼開　毋令玉屑眯


寒冬禮佛到禪房　紅菊中開一朶黃 豈謂根塵堪解脫　故令金質露微芒
真如獨立銷香熖　火首周圍捧法王
始信妙心含妙種　不須雨露不辭霜


阿育王山舍利奇　萬人半信半猶疑 何如火裏藏金色　恰似凡軀顯聖儀
昔日元珠毛孔落　此時黃豔菊枝移
藥欄寶塔居然在　目覩威靈心自知


一花一卉只尋常　似有神明為主張 看菊開時渾是赤　待余來日忽成黃
希踪偶與行期會　異事從教法界揚
共道此花真舍利　至心皈禮莫能忘


萬象身中獨露奇　每聞此語尚懷疑 庭前栢樹亦禪理　砌畔菊花非化儀
紅忽黃時忘次第　黃從紅後漸遷移
分明說法無言語　注目寒枝纔得知


纍纍菊蕋簇紅粧　忽着枝頭一黃 豈是花神呈變態　祗緣佛體吐光芒
哀求不藉賔菩薩　收貯無煩阿育王
最是二旬群萎後　猶然鮮潔獨凌霜


不壞金身處處藏　徧周沙界徧金剛 菊花亦是菩提樹　石砌原為般若塲
變化有時多幻迹　元精無見總平常
欲知舍利今何在　指松枝也放光


菊分黃赤未為奇　一本開似可疑 本處正如含藏識　開時還似四威儀
靈根入地誰分剖　異色驚人孰轉移
方悟無修亦無證　由來此意少人知


真如無色亦無光　豈有紛紛赤與黃 自是虚空原不動　何妨星電各芒
由來菊備四時氣　合作人間百藥王
好與石欄勤衛　勿令摧折向氷霜


余欲拜舍利　彷徉到育王 笙簧奏松裏　錦繡茵石旁
有一景陽僧　引人靈菊堂 試問菊何靈　答言實異常
所栽本紅種　開時一朶黃 正如衣黃者　赭袍侍廟廊
初開殊可怪　徐思理自彰 此花本隱逸　嘗栽五柳庄
誰知千載後　上人踵其芳 我昔遊金陵　聽法聚寶岡
高陟花雨臺　生香襲子裳 胡期來寶幢　復覩此靈祥
豈亦曇花墮　吐出金珠光 我有觀花齋　紫英改素粧
怪其失故態　摘之令不揚 攷彼月令秋　菊宜艷中央
中央是正氣　變幻夫何妨 吾齋若遇之　當令繁且昌
拾之以自佩　于以分餘香
上人了正義　靈菊應煌煌 傳燈原有藉　固知續景陽


不任靈山去海忙　恰能駐嶺拾雲藏 如鐘靜矣懸塔　象几天然獨對堂
草徧庭心無相相　花吹谷口有香香
此來開示佛知見　會得當年亦在傍


征鞍千里解秋風　暫洗紅塵入梵宮 野鶴巢雲柏古　疎鐘度月半庭空
慧光熌熌分曹洞　風骨凌凌識遠公
愧我宰官身未度　本來真性自圓通


香臺法相現嶙峋　靈塔飛來多寶新 不滅不生皆覺路　非空非色即真身
毫光白玉諸天出　祇樹清陰四望均
翠巘斜臨開玉几　大千世界轉金輪


當年海上看降鉢　此日隨雲度石城 千載重來折蘆處　月明沙白草青青


夢入名山又十年　於今登眺可逃禪 流雲影落疎松裡　過雨痕收淺水邊
鳥道琴樽橫玉几　月催鐘鼓直金仙
何期手澤留方丈　感慨重題脩竹前


大暑流金石　寒風結凍雲 梅花香度遠　自有一枝春


野鹿隨雲下　簷禽識磬還 兵戈成就我　得遂此中間


秋茶出釜綠　野子插瓶鮮 但尋幽事洽　未敢竟叅禪


空廊積莓苔　虎跡大如鉢 忘機忽過橋　明月照林末


又有長安此一行　匆匆話別畏途程 車輪馬足風塵裏　玉几時時憶舊情


指松之處話斜陽　松老枝色更蒼 正值山中剛五月　一林梅子勝花香


