中國佛寺史志彙刊數位版, No. 24 杭州上天竺講寺志

異種休誇玉版禪　嶄然頭角立層巔
遠尖自抱雲根壯　疊蘚誰疑雨籜纏 夢裏三生空過眼　胸中千畝謾流涎 應知不入寧公譜　出土摩霄是幾年


白雲飛出化為水　歘然湧起蒼崖底 初疑銀漢自空墮　忽驚瓊沫因風起
流來澗曲隨方圓　有時不動為雲眠 氣通崑阜石中玉　光挹泰華峯頂蓮
斗星倒影澄可數　小池分出開榛楚 渴麋下飲跪兩足　靈禽並浴敷雙羽 雨餘更覺清且深　雪霽欲汲應難尋
溶溶散野豈有意　滔滔出岫曾無心 嗟我重遊不知處　應喜樵人引來路
霞裾霑潤帶天香　從兹領得山中趣 遂傾一勺調枯桐　千刼熱惱須臾空 期與雲泉作世友　日日來此聽松風


