中國佛寺史志彙刊數位版, No. 12 天童寺志(第5卷-第10卷)

烏龜舉首唱巴歌　一二三四五六七


昨夜東君潛布令　黃鶯啼處綠楊春


堂堂坐斷舌頭路　應笑毘耶老古錐


擬心一絲　對面千里 知恩報恩　人間幾幾


發必中　更謾誰 腦後見腮兮人難觸犯　眉底著眼兮渠得便宜


坐斷十方猶點額　密移一步看飛龍


諸法性空方得座　一彈指頃頓開門
寒梅籬落春能早　野雪櫺窗夜不昏
萬象森羅心印印　諸塵超豁妙無痕


不在壁立處　豈向平地泊 野水白連天　秋空飛一鶚


如斯出世為人　恰似大蟲看水磨


五十三人同日葬　善財走得脚生瘡


年來又得真消息　報道楊岐正脈通


驀然摸著蛇頭　拍手囉囉哩哩


殿脊老鴟吻　聞得呵呵笑 三門側耳聽　就上打之遶
譬如十日菊　開徹阿誰要 阿呵呵　未必秋香一夜衰　熨斗煎茶不同銚


三萬二千獅子座　一時掀倒看如何


果然葛怛胸中落　笑殺靈山老比丘


直下便承當　敢保猶未徹 放下百不知　腦門重著楔
惟是過量人　一舉無二說


不惜黃金為彈子　海棠花下打黃鸝


縱使言前開活眼　那知巳被老胡謾


重施背踏空勞力　應悔迢迢萬里來


冬至至寒食　恰是一百五


若向無中拈得出　不須見佛問何如


背面却言虧一半　老婆惡業自家招


誰知敗國亡家恨　萬古春風吹不銷


只知結果自然成　不知滿地花狼籍


勸君知　莫莽鹵　火裏鷯吞却虎


不離所問語雖親　認著依前還不是


仰面看青天　箭過新羅國


後先不差毫髮　可笑黃面瞿曇　至今不知落處


高空有月千門照　大道無人猶自行


道即不辭難上紙　西天鬍子沒髭鬚


假使偶然通一線　半生誰信守孤燈


死生生死原無際　月上青山玉一團


堪笑堪悲人不識　却嫌字畫不完全


說與途中未歸客　何須向外喫波渣


一槌便當未為奇　六十山藤是太遲 至竟不能知痛癢　上堂猶道拂蒿枝


廓然無聖　來機徑庭 得非犯鼻而揮斤　失不回頭而墮甑
寥寥冷坐少林　默默全提正令
秋清月轉霜輪　河澹斗垂夜柄 繩繩衣鉢付兒孫　從此人天成藥病


草漫漫　門裏門外君自看
荊棘林中下脚易　夜明簾外轉身難 看看幾何般　且隨老木同寒瘠　將逐春風入燒瘢


挫來機　總權柄 事有必行之威　國有不犯之令
賓尚奉而主驕　君忌諫而臣佞
底意巖頭問德山　一擡一捺看心行


玄沙太剛　長慶少勇　南山鼈鼻死無用
風雲際會頭角生　果見韶陽下手弄 下手弄　激電光中看變動
在我也能遣能呼　於彼也有擒有縱
底事如今付阿誰　冷口傷人不知痛


不起一念須彌山　韶陽法施意非慳
肯來兩手相分付　擬去千尋不可攀
滄海闊　白雲閒　莫將毫髮著其閒 假雞聲韻難謾我　未肯糢糊放過關


正中偏　霽碧星河冷天 夜半水童敲月戶　暗中驚破玉人眠


偏中正　海雲依約神仙頂 婦人鬢髮白如絲　羞對秦臺寒照影


正中來　月夜長鯨蛻甲開
大背摩天振雲翼　翔遊鳥道類難該


兼中至　覿面不須相忌諱 風化無傷的意玄　光中有路天然異


兼中到　斗柄橫斜天未曉 鶴夢初醒露葉寒　舊巢飛出雲松倒


非湛非搖此法源　當機莫厭假名存
直須過量英靈漢　方入無邊廣大門 萬象交羅元不二　六窗晝夜未嘗昏
翻思龎老事無別　擲劍揮空豈有痕已上二則俱考補


廓然之宗　空而不空 智遊方外　妙入環中 環中湛存　用之不痕
總造化柄　見離微根 窮極離微　玄樞活機
河橫澹蕩　斗轉依稀 依稀成用　用與體共
象未中形　功初內動 動而影彰　靜而智藏 光容天地　兆變陰陽
陰陽變兆　用得之要 春在百花　風號萬竅
竅竅中虛　雖有而無 聲不礙器　色不染珠 珠兮走盤　不見其端
壁立千仞　赤肉一團 一團赤肉　應緣具足
像兮臨鑑　神兮居谷 谷神是誰　靈靈自知
說用如鼻　眺用如眉 用之互換　寄世而玩 彈指開門　相招隔岸
隔岸相招　拈却木橋 等閒一喚　適用全超
超用較些　相逢作家 雲雨翻覆　雪刃交加
交加不傷　用鈍愈光 拍拍是令　人人當行 當行往還　用亡險艱
如石含玉　似地擎山 山蓄海藏　規圓矩方
頭頭得用　恰恰相當 相當函蓋　混成三昧
宛轉機圓　縱橫用大 大用現前　不存軌則 推倒籓籬　東西南北
南北東西　歸去來兮 混之不得　類之不齊
隨類而遊　閒閒自由 天上天下　雲行水流


草本無端拈出來　更加註脚放癡獃 西天此土誰知己　夜半優曇火裏開


出得出不得　滿面是埃塵 愁人莫向愁人說　說向愁人愁殺人


藥山道頭　雲巖知尾 雖然頭尾相稱　要且不識羞恥


老漢從來無禪　一味心中含毒 此毒時復現前　渾家大小不睦
異口同音咒詛　至今活陷地獄
一名臨濟正宗　一名叢林瞎秃


耆婆去後無消息　病者憧憧日扣門 百草自知無識者　叢叢垂泣在籬根三則俱增


酷暑如焚不易禁　炎炎赫赫欲流金 夜明簾外無人到　靈木迢然轉綠陰


學佛止言真不立　參禪多與道相違 忘機忘境急回首　無地無錐轉步歸
佛不是心亦非　覿體承當絕所依
萬古碧潭空界月　再三撈摝始應知


出得何如未出時　瞎驢成隊喪全機 而今四海平如砥　蘆管迎風撩亂吹


五百生前失卻　五百生後太錯 錯錯　誰道祥麐只一角


法眼拈來早自謾　無端錯對破沙盆 而今遍界難遮掩　殃害叢林累子孫


直甚破沙盆　掀翻海嶽昏 頂門真箇瞎　千古累兒孫


破沙盆正法眼　掀天紀截地維 青山九鎖兮中峰巍巍已上三則俱增


眼中之句句中眼　眨上眉毛還不見
有時提起金剛王　有時獨弄無文印 神仙祕訣誰堪傳　劫外日月壺中天
太白山頭燄爐雪　鼈鼻俓把長蛇吞


慣弄琴瑟與琵琶　清音歷歷徧天涯 堪嗟不入聾人耳　空使西山日又斜


百丈說大義　全然沒巴鼻 通身是水泥　溺死在平地


毘耶示疾放憨癡　添得時人滿肚疑 不是文殊親勘破　這些毛病有誰知


八月十八錢塘潮　浙翁聲價潑天高
盡教四海弄潮手　徹底窮淵輥一遭 重揀擇　不辭勞　要透龍門繼鳳毛
忽然收卷還源去　萬古曹溪風怒號


喚起窗全曙　催歸日未西 無心花裏鳥　更與盡情啼


墮脫知何處　憑君仔細看 潮來無別浦　木落見他山


四方八面沒邊疆　暴雨狂風無處藏 古廟裏頭休軃避　移舟別有好商量


磐陀漠漠祕蒼苔　終日跏趺兩鬢催 縱使不曾呼喚著　何嘗謾得阿師來


哀哉斷臂　甘受欺瞞 心既不有　何處求安 寂寂少林人不見　一庭風雪夜漫漫


內外中間　覓罪不得 瞌睡醒來　眼睛突出 一從歸去皖公山　直至如今沒蹤蹟


破頭山前　三辭詔旨 教壞小兒　賣弄脣嘴 無端又上牛頭山　更與懶融說道理


黃梅再來　青松依舊 前身後身　一場逗漏 七百高僧總作家　惟有南能不即溜


倩人書偈　巧說脫空 傳衣宵遁　喪盡英雄 非風旛動惟心動　依舊埋身草莽中


白浪堆中下一鈎　錦鱗紅尾尚悠悠
漁翁不計竿頭事　笑入蘆花萬頃秋此則增


一模脫就轉風流　平地教他不肯休 要得洪音喧宇宙　直須更上一層樓


螺髻屈蟠春島碧　綠衣零亂曉雲寒 尋聲只麼隨流去　見甚真觀清淨觀此則增


奮志南方問正因　正因一字不曾聞 七零八落袈裟角　惹得凌霄幾片雲


癡絕有菴不肯住　弄月挑雲徑山去 地水火風分裂時　親書贈予黃葛布
蛻封讀罷咽無語　會得龍鬚能避暑
豈知玉骨本清凉　書則珍藏布不取
源老忽踏幽深路　道在隔山遙望處 巨帙已載爛葛藤　何堪又送閒家具
開眼一看笑呵呵　猶有這個可柰何
來而不往非世法　聊效芹忱愧不多
兩角茶　十帒麫　寶瓶飛錢五十萬 虔心獻此一瓣香　奉為禪師作清薦
且問先師來不來　玉山菴頂白雲開
更煩大眾打圓相　撥取青蓮火裏灰已上五則俱增


渾鋼打就冷光浮　兩刃交鋒未肯休 直截當機為人處　何曾動著一絲頭


老漢生平太脫空　將無作有誑盲聾 臨期一語方真實　也是闍黎飯後鐘


風前一曲動離情　調古無人和得成 自唱自斟還自飲　至今猶自不惺惺


不作樵夫作碓夫　只將脚力驗精粗 知他踏著踏不著　和米和糠到鉢盂


即心即佛　砒霜狼毒 起死回生　不消一服


離四句　絕百非　遞相推過幾曾知
這僧擔一擔懵懂　換得兩頭淈歸


雲門這一劄　吹毛光脫匣 若不是張華　徒勞眼眨眨


攜鋤不顧　便好回去 誰人敢道　你是座主


肘後驀生閒落索　風前忽布鬧叉撐
那吒八臂空惆悵　夜半三更白晝行此則考補


