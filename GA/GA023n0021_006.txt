中國佛寺史志彙刊數位版, No. 21 武林靈隱寺志

虛空背上翻身　靠倒飛來小朶


踏斷死生關　夜半日卓午


靈鷲一峰　飛來竺乾 非夸娥負　神妙難筌
非巨靈擘　化工自然 誰識其異　慧理明焉 翠微之前　曹溪之禪
隱不為俗　靜本乎天 四時羣籟　萬古寒泉
因書貞石　用記千年


大法如如　流于旃丹
不有君子　荷之實難 慧照正宗　世濟其美 一十九傳　至于法喜
據蓮華座　大振玄風 師承一喝　三日耳聾
聾極而聰　至聞蟻戰 祇為圓虛　物無不見 既入悟關　可廢學功
妄滅方真　慧極則通 乃即天平　棲神淨域
禪觀混融　不二不一 方嶽致聘　耳若不聞 優缽曇花　即見海濵
有典必行　無墜弗舉 鐘魚互答　笠鞋川委
移錫州城　歸者紛紜 轉穢為淨　載揚清芬 有峰飛來　千載不起
師復主斯　法筵重啟 聲華遠揚　達于帝宸
有詔起之　說法如雲 錫饌禁中　恩澤優渥 四眾傾仰　秋空孤鶚
形諸辭章　太陰四垂 雷奮飈揚　鬼神晝馳
人爭傳寶　如襲芳旨 師笑受之　吾游戲爾 内外兩充　如師幾人
闇室非燈　曷照羣昏 學徒歆豔　丹青肖像
我作贊辭　毋住于相


石燕拂雲　嶺鷲入吳
公錫于飛　猿心可呼 安安而遷　月運雲駛
生滅毁成　亦復如是 謂公蓋殔　雞足與夷 謂蓋輪傾　鼈足與支
幡搖烏驚　栱積星礙 骨妖斯濯　黑囊虛佩
如梵天宮　乘往當來 南紅泗影　不騫不摧


惟功在法　惟德在法
法既不生　其勝緣豈有熄耶 惟師之盛善常然　不泯不墜斷可見矣


真體如如　絕垢離紛
妄識所膠　攪為法塵 辟猶飈風　鼓埃揚氛 化晝俾夜　觸目重昏
佛啟覺塗　高縣慧日 白光爛然　下銷羣慝
破相玄門　最為勝特 能定諸緣　即超秘密 昭昭大師　上承禪宗
一真歸源　萬幻咸空 染淨兩冥　本跡俱融
廣智之傳　其學遂東 昭昭大師　為法出世 嬉笑怒罵　皆真實諦
湧殿嵯峨　蜚樓弘麗 假相以昭　非與道戾
昭昭大師　變通弗拘 緣盡即滅　視世為虛 死生者誰　出沒在吾
化為舍利　如摩尼珠 其來奚留　其去何逝
白雲在天　周流無滯 法象既亡　勒石為偈 式播徽音　用垂南裔


於赫覺皇　宏宣六度
其一惟禪　絕離言句 拈華微旨　飲光克承 竺乾四七　繼繼繩繩
達摩西來　厥宗蓋大 濟北之喝　啟盲闢瞶
下至圜悟　秀分兩歧 卓哉妙喜　全身荷持 喜後四葉　是寂為照
猗歟幻隱　于光有耀 生以神祐　死由人擠
死生擠祐　均為菩提 塔于西岡　山靈水秀 銘以昭之　千古不朽


