中國佛寺史志彙刊數位版, No. 12 天童寺志(第5卷-第10卷)

過肩松樹跟無路　滿耳蟬琴聲度溪 何處午烟衝亂竹　尚留茅舍數人栖


三事衲衣穿處補　一條藜杖伴清閑


直教殷處士　城市迹全無


當年馴虎歸何處　今日輕鷗只自閑 問訊老僧詩句好　清風謖謖滿松關


樹連蒼靄天將暝　巖倚空青鳥半歸 風景滿前吟不盡　那知塵世是和非


須臾影落湖天暝　鐘梵微茫度杳冥


上方更出藤蘿外　坐對都令心地幽


可訝禪家風味別　堆盤生菜水晶塩


塵襟才一洗　別去各匆匆


自今合入廬山社　笑問山田秫與秔


逢人久懶通名姓　來去探幽總不知


鐘鼓寂時思就枕　玲瓏巖畔鹿呦呦


超越古今端可見　鍛烹凡聖本無功 涅槃後有大人相　山冷雲寒月滿空


杖藜留日午　四壁水雲蒸


始知空谷影　冰雪老鬚眉


自存丘壑性　有夢亦同安


為笑投閒客　登臨足未安


曉公能愛我　息足自相安


支許風流時解榻　宗雷雅尚共談玄 如何此日登樓後　愁對嵓巒千疊烟


得從月令知花信　偶把詩情寄夕陽 不用芒鞋溪路窄　看山隨意度繩牀


一擊醒來　雷鳴徧地


留取無言偈　他年共爾聽


溪鳥似梭來復去　山雲如帶是耶非 自慚夙抱誅茅願　何日擔囊向此歸


交加竹色人蹤少　遠近嵐光佛面迎 何幸得分閒半晌　解衣旁薄話無生


相逢驟覺塵心盡　已是匡廬最上頭


主人酬倦足　筍飯出香廚


小築南岑望北岑　佳名伏翠翠何深 枯禪參出真風雅　讀之泠泠清人心


一徑松篁心自定　萬山烟雨眼如新 畫圖彷彿南宮筆　指擬馮生作後身觀鼎作画


仍向繩牀趺坐好　清齋忻味此霜葵


偶然到此耽情甚　怕有松風引步歸


不經人意詩偏好　一對僧談語覺非 我欲誅茅長抱膝　烟香茗椀竟忘歸


老芋新菘秋共圃　淡雲微月夜同龕 西林結構今重見　何事重將廬阜探


荒徑雨深苔自合　疎林秋老葉應知 遠公何事他山去　空教攢眉憶舊期


到門雲樹濃還淡　入耳松風是或非 一鉢一瓶身外事　蒲團老此不言歸


栖隱聊堪托　何須挂鷺蓑


不覺耽長坐　悠然蘭室馨


一钁幽居多為客　屋傍霜老半園葵


咫尺蒙堂隔霄壤　城東搔首只空還


松杉饒景致　夾道日相分


穹碑清曉讀　相應有泉聲


影堂夜靜龍光護　石徑風生香氣凝 指點祖翁田地在　千峯月曉塔前燈


珠宮華蓋能加護　金縷伽棃豈妄頒 不見嵩嵓成獨坐　九年風雪動愁顏


每來談笑烽烟外　不盡松杉雨露初 安得與君長灑埽　一燈深夜讀奇書


欲就菴中人　焚香話西竺


山高名大雲　茆簷墮青嶂 獨步深竹中　挑雲濕拄杖


花時一再過　煮茗話幽獨


深林果熟羣猿集　琪樹花開白鹿游 隨意登臨數舊迹　還憑鐘磬到山頭


新設茅牀香且耎　偶逢鄰友記還忘 天胡老我頑如許　對盡秋籬菊正黃


心借殘燈同一照　身如敗履總相忘 如何爽却前期約　黃葉村中葉半黃


讀盡書非遮眼過　參成案可積年忘 秧針漸綠催耕至　也合腰鎌刈麥黃


餘生尚冀酬斯願　三宿胡能置若忘 此意無分方內外　深春樹綠到秋黃


丙舍支磚尋活計余亦卜壽藏于草堂東偏　丁年懷寶已生忘 海天涵負今猶昔　喜對瞿曇面嫩黃


塔縫少分花下路　旛風收起樹頭义 鐵爐撥盡蹲鴟火　還許春山剪嫩茶


乞米打碑雖為飽　醋缸虀甕未能忘出得醋缸又入虀甕，岳公〈自平陽移天童〉語。 如今洗足關門坐　看徧青青百草黃


味裏酸甜都可憶　擔頭輕重那能忘 從今記取歸來日　雨濕江村梅子黃


漫覺滕公居蚤定　再來圓澤路難忘 曰歸豈作田園計　嬴得籬邊滿目黃


簾捲殘鐘鳴殿角　窗開新月挂山义 隨時更有閒情處　留客頻傾太白茶


達非表聖休爭雅　歸賦淵明不更忘 鍊骨成金嫌小技　親依老面識真黃


此世界中寧復有　非我土處總相忘 空空裏住蒼髯叟　日對山青映髮黃


偶得班荊言不盡　每逢落月意難忘 白駒縱是懷空谷　且待秋林葉盡黃


翻水舊躭詩句好　拈花今覺語言忘 西園兀坐誰賓主　梅子離離逐雨黃


飛還倦鳥謀方定　直指高人路不义 辭妙陶潛原一印　徵君愛酒趙州茶


詩從拄杖前頭得　機令觀松住脚忘 道里雖賖人尚健　他年重晤記梅黃


煨來芋熟新緣起　了得樨香舊習忘 賸欲求歸清淨地　人間惟有路塵黃


經繙夜月思方永　詩老霜清手自义 更喜靜中滋味好　一爐黃熟一甌茶


岡頭吐月懷如見　樹杪行雲坐自忘 何日石牀容我臥　松花也染半身黃


大地誰人留一窟　空天無路現三义 歸來便許公歸否　先喚諸僧去瀹茶


偶逢貝葉翻經住　自入桃源與世忘 老去猶然貪接果　幾時能得樹頭黃


出岫雲何處　相應為客留


若許陶公飲　何嫌十日留


薪水常疑童子供　雨花應是老龍施 春深樹杪堆新綠　添得伊人多少思


得句憂相失　呼朋舌上看


明朝登絕巘　直到夕陽微


法侶兩三輩　相看一味真


雲橫嶺脚偏遮路　風落松梢半挽藤 盼到清關還顧影　不須姓氏答山僧


相留一夕話　坐久喜天晴


天雲晚晴深似綺　禾稻日茂濃如烟 白米軟炊供眾飽　心空選佛石頭禪


竹筧兩三升野水　松窗五七片閑雲 道人活計只如此　留與人間作見聞


自從南岳來雪竇　二十餘年不下山
兩處住山身已老　更尋幽谷養衰殘


黃皮裹骨一常僧　壞衲蒙頭百慮澄 年老懶能頻對客　攀蘿又上一崚嶒


昔年二虎歸何處　今日當門一片湖 識取湖光與虎迹　高風肅肅萬年孤


西丘老人八十餘　頭髮白盡黃牙疎 買得扁舟如葉大　哭和菴主過東湖


影落深雲不自名　午香菰米雜黃精 不知那裏欠綿密　長有人來問二靈


為愛山靈與水靈　一菴高佔白雲層 風光只在闌干外　半属漁樵半属僧


一室煌煌邁今古　爍迦羅眼猶難覩 無光明處顯光明　無門戶處開門戶
是故光明不可量　門戶廓落無邊方 離之逾近即逾遠　弄他光影非吉祥 道人屏疊淨躶躶　明暗雙忘也須打
龍潭難解善提持　紙燈吹滅成話墮 疎簾捲起春晝長　披露萬象難遮藏 客來有問不暇答　笑指湖上山蒼蒼


芒鞋竹杖望湖亭昔山上有迎暉亭　覓得漁艇訪二靈 芋子煨殘明月上　兩三知己話蘆汀


太白山前寺　長庚溪上樓 自聞梁棟古　只想竹林秋 沆瀣朝朝入　風泉事事幽 遠公能愛客　異日倘相求


天童古剎幾千年　陵谷滄桑忽變易 陰風碭駭鼓谽谺　洚水奔騰立砂石 梵仙宮殿變為塵　爾獨巋然靈光闢
毋乃造物神其機　復使叢林重肅肅 上人功行踵前修　蘭若更新藉禪力
虎跑泉邊法雨深　玲瓏巖畔晴嵐碧 異日青林道可成　天花應滿能公席


大智若愚何以說　通身一具廣長舌 十方法界普齊談　舉意聞時便相隔


閑披宿莽策枯藤　聞說誅茅始義興 蘚蝕苔封迷舊徑　一溪皓月續禪燈


無盡燈光耀大千　殘碑久已白雲連 森森松徑今猶在　明月依然在碧天


哀猿叫落中巖月　野客吟殘夜半燈 此景此時誰會得　白雲深處坐禪僧


反默為多言　數窮命之蹇 奚為文章興　欲將名義闡 鼃鳴鳥羣號　彼此是非舛
鈍鐵與頑石　蠢然生幾殄 洪響發此中　鐵繡石苔蘚 冶琢作鐘磬　八音兩最顯 宮商十二律　從兹騁强辯
事事總合宜　所得一何淺 豈知鈍頑質　包括甚廣衍 吾喙三尺長　吾身六翮剪 金口緘固守　河魚病難遣
幽憂苦無聊　因復鬚自撚 悔不守默戒　吮筆每廢卷 太白于石師　天童嘗禁臠
語言文字間　淨埽存亦鮮 何必默名齋　更集翰墨選 此默終不默　流風慶餘演 口舌如門戶　出入施關鍵
若使竟不闢　堂室誰得踐 溪聲廣長舌　為公下一轉


翠陰如雨南山麓　寂寂茆菴翠底伏 曉來雲結萬株松　暮去烟浮四面竹
松竹歷亂照禪燈　孤磬聲聲出林谷 中有高人坐石龕　一杖一瓢恣笑讀 牀頭怪鳥學人言　泉沸茶鐺碧笋熟
瓜蔬滿圃稻滿田　春看梅花秋餐菊 默持半偈猿鶴幽　坐老棕團神鬼肅 世情長謝遠公扉　何事囂塵日蹙蹙
青鞋布襪偶來遊　不覺婆娑經信宿 山廚細雨菜羮肥　土簋前陳飽野蔌 法書名畫耀琳琅　開篋光芒豁心目
栖身精舍盡如兹　奚必匡廬方卜築 余欲移家向鹿門　至今未結藤蘿屋
讓公先作泛波鷗　我亦裁巾製道服 他年太白肯相從　共把長鑱種黃獨


溪到門前世事分　蕭然挈杖獨尋君 縱然閑閉茅堂出　半住山光半白雲


烟嵐默對自相關　誰得幽栖水石間
笑語主人能謝客　山中好笋正當年


憶彼毘耶城　天花雨如雪 三十二大士　詞源瀉無竭 獨彼老維摩　凝然只一默
曼殊遂服膺　嗤逞懸河舌 吾知竹窗叟　身心殊皎潔 以默名其齋　無乃得是說 嵓栖修壁觀　高風逾少室
諸天自奔湊　終日時兀兀 清磬忽一鳴　萬籟從兹出 豈竟絕無言　煩囂之表式


古來畫師工寫真　寫真貴在能得神 雖云阿堵能生動　言笑何能傳向人
默齋寄嘿若真默　天生爾默描不得 是以先哲立文字　補出丹青筆生色 春草先生曾製銘　我既書之持贈君
爾饒果默當可畫　幾令僧繇名拔羣 即使顧陸今再活　得神難得真于石 高齋默坐數十年　山城莫不爭親炙
我問主人其故何　畫師文字猶然隔


師將陽羨水　來垂太白雲 覺非山緣覺　聞非藉聲聞 為樵非面目　劈悟非斧斤
非非微妙身　所至苾香焚 朶朶舌端出　紛紛眉際分 狂龍合當徒　慧日臨所欣 功成台頂去　遑戀伊蒲羣
新燈傳不盡　舊鉢逝何云 要知三昧否　共此一氤氳


老屋垂垂墮碧林　昔賢遺迹隱居心 望中雲去存蒼翠　徑曲庭深古木陰


南屏山下屋　古瓦共頹垣 門掩千竿竹　空王覿面看


此菴有天趣　來訪得幽蹤 一徑沉深竹　當軒浮半峯 點苔花片片　流砌水淙淙 籬下雲初斂　鄰烟動午鐘


溪廻路忽差　遠趁山雲冷 到門僧未知　空堦立松影


何年仗錫此徘徊　天上真官為我來 芝圃鶴歸香火冷　石壇空鎖舊莓苔


笑我歸來真晚矣　貉丘原是舊生涯
千峯笋插雲爭姤　亂石牆繚水帶斜 未死冢藏厓一角　閑游笻拄路三义 謾言客此無多日　果接桃枝地種茶


昨宵聯吟維摩室　今晨擬謁東山菴 我性廉介百無好　獨于山水偏饞貪
何况秋容老且媚　紅葉披徑波澄潭 佳境漸入如啖蔗　喜攜同調人成三 天遇晴和勝必選　徑穿曲折宜幽探
祇園小築嵌山腹　眼前好景歸樓南 昔年岳公嘗寄跡　此中投老烟霞躭
寒泉不流真諦絕　法筵誰闡生公談 看到蒼松貌相似　栽餘黃菊英猶含 皈依丈室慙未遂　披帷人寂情何堪
繩牀信宿愁對月　晚雲簾捲飛朝嵐 婆娑草木皆可愛　便留十日心應甘 挑燈題詩記屋壁　秋蛇縱筆饒餘酣


寂莫雙扉開　凄凉三徑曲 屈指半載餘　曾未來信宿 月光不常盈　草色無長綠
千秋臥高岡　一編留直木 好鳥誠無知　依然啼深谷 覩物傷我心　晚雲為起伏 欲歸復踟躕　斜陽亂脩竹


暄翁不可見　靈蛻瘞山曲 愛與義公鄰　重來應古宿 樓挹烟巒青　窗受林光綠
客至樂幽栖　如鳥投灌木 况當盛夏時　清風滿空谷 謖謖長松鳴　驚濤互起伏 遙知臥聽人　天籟勝絲竹


侵晨投歸來　數里遶徑曲 山雲懶如僧　半倚樓頭宿 我來拂素几　遙青雜近綠
鳥語弄新枝　蟬聲噪高木 習習清風生　穿林度深谷 不知城市間　炎埃何處伏 安得杖藜人　披襟依脩竹


歸來舊遊地　時時縈心曲 入山必過此　長伴閒雲宿 秋看霜林紅　春蹋芳徑綠
盛夏苦炎蒸　濃陰想喬木 決策度清關　侵晨訪東谷 永日竟忘歸　願此避三伏 臥聽幾聲蟬　坐對千竿竹


昔有山中童　云是天上星 山名傳太白　開闢千年青 義公未來日　此山原不靈
上天一感動　靈氣歸高僧 後人繼靈蹟　說法尊門庭 天意無衰廢　人心有盛興 今值我師到　或以再世稱
退老最初地　冷性如堅冰 結菴臥此谷　夜點空樓燈 照見古人面　相對何惺惺 萬古共一宅　寒松分小亭
古今兩酬唱　時起潭龍聽


兩師揖讓秖尋常　却見全身禮樂彰 好是節文曾不隱　至今登踏見康莊


三代真風歸釋氏　每經此處每吟哦 亭荒雲冷人千載　一道謙光存薜蘿


脚跟未動意先行　行色匆匆不暫停 攔斷路頭心不走　安然步步沒途程


狂心欲向外馳求　徧走千山遠不愁 攔却路頭無處去　草菴止宿便歸休


老屋多年驀路橫　衲僧到此脚頭生 就中若具靈通眼　轉過青山掉臂行


一條活路坦然平　佛祖曾將向上名 十字菴前攔不住　孤峯頂上任施呈


