中國佛寺史志彙刊數位版, No. 17 玉岑山慧因高麗華嚴教寺志

地處原非俗　僧來亦不凡 好山看欲遍　唯此足盤桓


野火燒紅葉　寒林臥白麑 娟娟見新月　猶傍數峰西


逢僧如舊識　慰我看山情 黃葉堆邊坐　微吟對茗鐺


客談淹月榭　僧梵靜香臺 後夜呼茶供　山廚隔竹來


佛殿自紺碧　僧房近寂寥 老蘇能護法　風韻尚堪招


赤埠隱玉谷　白石蔽寒嵐 厯石誠巍倨　捫壑驚谺谽
珠瀑響危澗　孤蛟媚澄涵 駕言適蓮宇　亭亭蒼翠攢
冒險盤貝閣　雲湧風不劖 鐸音抗高聽　鴿糞搖晴簪
礎妍綺繡錯　碣剝蝌蚪饞 厥維何王代　浣璽豁宋銜
金塔梯航入　雄壓山北南 嵌沙護如臂　迴旋出松杉
鑿龍通屹竇　移根實浟潭 構閴燈香瘠　潦洎笙歌慙
作者愚公俑　豈愍精衞含 一僧懴五濁　斜幔鬱花龕
祈靈控煉石　僧亦匪情凡 故殿煥頹制　新築森幽藍
攬綬蘇與白　頗喜占名曇 況當回灰劫　胡弗補輿堪
上插石蓮蕋　俯穿飛鷁瀐 破此人境昏　振衣喜幽嵓


花幢沈日腳　寶閣裊雲腰 擊醆聽新咏　蘭亭未數豪


法向空中寂　輪從轉處聲 今朝講堂上　無數野狐驚


定入香龕寂　經翻翠幄閒 竹龍噴雪活　清閟雨花關


但知寒籟發　不覺莫山空 催落林間葉　聲來何處鴻


鴿盤雲外閣　蛟臥石邊潭 更欲聞清梵　空簷下夕嵐


遇之得幽人　失之在千里 按譜識佳名　遡流毋乃是
境僻到者稀　深苔溼人履 孤抱托幽岑　餘情釋清駛
披菜涵流雲　白日期遲此 俛首懷高風　箕潁事已矣
而我蠲塵鞅　賞心聊可恃


香鐘約課整　茶夾奏勛忙 得句仍攀杜　瑣公舊有房


劇譚忘爾汝　鬭茗得閒忙 鐘磬何方起　都來叩竹房


僧貧不賣磬　寺古僅留顏 何日謝塵鞅　向平偕閉關


白鎖雲難去　紅迎日易逢 登登上無極　身世總疑空


不見題峰筆　猶看賜額碑 墖殘經蠧老　輪澁法龍饑
鐘借敲鄰院　齋祈打午炊 廢泉尋澗咽　亂塚奪林姿
佛骨香成霧　瑞光石獻芝 轆轤皈浩劫　碁局曉黃癡
唁古真哀趙　參禪好狎支 門扃芟蘚字　塵禿換松枝
茶具緣貧儉　詩囊只夢知 肻留門字記　乞買山資
獨我能青眼　因師是白 興亡雖自定　可及壯年為


石巧縈人意　泉清澹客心 盤桓忘日暮　歸鳥逐鐘音


擊竹驚僧定　看雲愜野心 前朝碑可問　蒼蘚有餘音


池邊留閣影　樹裏見湖光 興廢何須問　吟詩送夕陽


蕭蕭磵度雨　隱隱閣盤雷 誰喻靜中趣　幽香入茗杯


雨過涼延樹　雲生潤落衣 齋廚分午供　馴雀傍人飛


文衡卓卓擅英聲　相與朋簪笑語清 報國共盟推轂志　五湖敢羨一舟輕


璽書垂護出彤庭　岑玉輝騰拱萬靈 老衲承恩知有報　一罏檀篆講圓經


法界惟心任卷舒　摩尼朗映大毘盧 願將華藏重重境　冋向皇元混一圖


古澗深湍演法輪　高峰擁翠儼真身 雲林物物咸欣忭　天子延年億萬春


馬首籠煙暝色催　入人秋思總堪哀 黃迷古道霜前葉　綠染雕欄雨後苔
避地未深猶覓寺　尋山不盡復登臺
衰殘豈易逢簪盍　無限交情寄酒杯


孤峰路轉石巑岏　路下楓林背日丹 十里籃輿山欲暝　一燈草閣雨初寒
靜聽雲磬冥鴻度　徧禮空王貝葉殘
最是庾公情不淺　高吟深夜酒杯寬


嵐間新閣挂晴霓　脩竹青青萬个齊 酒禁太嚴香積冷　未容陶令醉如泥


湖邊倚棹躡崔嵬　香剎雲中更有臺 巖桂雨花秋漸老　錫泉烹茗客初來
虛簷且共聆風鐸　世事誰能問劫灰
醉解萸囊溪上水　夕陽遙伴遠公回


笙歌日日娛西子　為愛幽閒到玉岑 寺廢借山時補缺　僧閒隨水覓知音
湖頭灼灼濃春色　殿角離離澹夕陰
聞道坡公親護法　可能容我對抽簪


點畫名山展畫圖　萬峰環湧長莓蕪 身依寶剎三天界　手握青銅七道符
雲冷蒲團僧入定　香消柏葉月明孤
心持半偈塵緣寂　夜靜風寒鳥自呼


雨過石生五色　雲過山餘數層 時有炊煙出樹　中多隱士高僧


四山多煙雨轉急　高風拉拉破寺壁 秋山乍冷不措意　僮僕無衣晝眠席
香積火死饑未餐　僧人淅米客行汲
荒涼且作一飽餘　山鵲下厨窺戶虛 巖明竹筍臥泥沔　瓜畦豆架隨秋渠
深山此物賴供給　客遊雖暫良堪歔
人生不得常安居


我以香名閣　香從何處生 清風拂蓮座　白月落鐘聲


一尊高閣許從容　眺盡南湖與北峰 青葉黃衣餘碣在　玉函珠匣總塵封
空江隱隱流清梵　別院沈沈起暮鐘
昏黑談經人不去　知君學佛意初濃


古寺門前水一灣　唐時蘭若宋時顏 國王遠施金鋪地　天子親題玉照山
積靄不緣空翠合　白雲常共老僧閒
何因屐齒頻淹日　為愛烟霞在此間


丹嶂從教力士開　赤山豈意亦成隈 滄桑難改三生願　魂夢仍為護法媒
樹立空庭窺月下　雲橫古壑待龍回
千年慧日敷新象　應是坡翁此再來


漫道山深不是深　山門半里即湖尋 祗因寺有駄經馬　勾引林多聽法禽
慧澗細流寒不涸　玉岑稠樹晝常陰
非關到此躭幽寂　為愛年來聽□□


禪宮高出萬株松　碧殿花時綠蔭濃 澗不斷流虛夜籟　山多迴雨長春容
祗園自昔金為地　蘭若於今玉是峰
漫想子瞻遺像在　溪橋寂寞儼留踪


暇日探幽過淨慈　沿湖一逕入高麗 言參法雨僧如舊　衣帶樵雲鳥不疑
怪竹奏勳銘拄杖　野花隨意供軍持
遊踪無限孤岑頂　剩有寒流似昔時


華嚴閣枕玉岑偏　翠削芙蓉面面連 赤日自行蕭寺外　清風嘗滿法筵前
泉聲窈窕經蛟壑　梵唄高低出午天
卻似已公亭子上　新詩分詠白雲篇


此身端的是浮萍　逢著佳山要結盟 為愛到窗清徹骨　玉岑秋樹夜來聲


黃葉林梢野殿孤　傷心滿地是平蕪 山僧漫說前朝盛　佛劫從來轉轆轤


芒鞋猶帶古煙霞　香閣瞻依日在沙 寶篆沸烟魚磬集　華嚴端的是傳家


曳杖南阿草徑深　湖山遘處隱雙林 尖圓聳峙岑書玉　方廣莊嚴宇鐸金
泉遶野田聲落遠　檜交修竹影來侵
惠因境境堪幽討　莫向區區十地尋


小艇纔停放屐遊　玉岑秋老寺門幽 清齋香閣日過午　黃葉滿庭人未收


苔積雨花千層紫　寺門蕭寂空山裏 羣峰環列如髻鬟　中有玉岑龍躍起
崚嶒山骨跨湖陰　斷靄殘雲互相倚
理宗手蹟不復辨　當年幽勝消榛杞 老衲經行嘆黍禾　游人來往談山水
寺邊古澗漾明珠　流出蓴絲雜蘭芷
少游濯足想風期　公望結茅討畫理 高閒流寓選靈區　寒碧蒼蒼剩遺址
經閣蛟窗空月明　閉關橫鐵人往矣
我來冬日倍淒涼　山山落木泉聲死
獨向疎林認祖庭　惟有松濤未遷徙 三嘆長吟入寺來　花宮琳宇峰如綺
香烟半縷夕陽明　似與易菴燃一指
暮鼓晨鐘亦有時　獼猴繞樹禽言喜 我愛深山木榻閒　禪心不動笙歌耳


嬾攜歌管逐春遊　扣寂還登寺裏樓 烟暖曲欄通麥隴　風沈孤磬咽松湫
壁間御墨痕猶溼　眼底雲山翠欲流
老衲多情杯茗後　喚將月色送歸舟


碧流春澗幽　愛此康王谷 蜒蜿白雲重　青山一片玉


數畝松陰四面山　法堂突兀亂流間 若非清福誰能主　為訪真經得暫閒
花雨圍春祇樹暖　鬘雲扶月寶珠班
游人漫自尋碑讀　宋壘唐基了不關


泉流紆轉可浮杯　不道荒涼碧草隈 一自大癡騎鶴去　何人更與剪蒿萊


門對清溪好閉關　白雲飛去看飛還 何當十里西湖柳　重付山僧補赤山


梵王宮裏雲廚冷　學士橋邊裘馬肥 只有溪流無去住　夕陽影裏帶烏啼


君不見唐年殿　古城何處寒雲戀 君不見宋時宮　荒臺無蹤秋草叢
白石沈山水歸海　寒暑頻催陵谷改 地底長浮尺黑灰　金剛安得成不壞
請看當年高麗王　梯山航海金塔光
幸逢唐皇宗帝崇佛教　雄視傑搆跨古杭
閣中金經滿一藏　攀盡瑤梯纔到上 外繞雕龍宛轉欄　中施繡鳳藏蕤幛
天花寶雨落繽紛　共祝千秋與萬齡
獻花鹿化雪窩石　聽經蛟鎖鐵窗櫺
御輦春風日日來　寶跗筆掃烟痕開 玉岑夜夜發光怪　魍魎不敢生疑猜
中有黃金布講堂　文身祝髮相低昂
大師能禪僧能偈　熏爐長爇旃檀香 不知回首今幾時　荊榛滿地鐘鼓弛
玉岑玉岑爾有知　盍令法子禪孫永保之
殿掩愁鴟嘯風雨　北邙松栢來為主
祇餘怪石臥澗邊　欲問興亡可能語 云是蘇學士　剖山削土作隄趾
桃花楊花吹滿隄　坐令此中香火冷如水
嗚呼　春不去　人已歸 唐宋江山付落暉　皇天大運有移推
何不效卓笏之量　鞭石之威 況有凝上人　繼吐三葉芳
枘間長擊摩尼蒼　手橫蠅拂如支湯 龍象蹴踏騰毫芒
叢林又值中興紀　火首歸來護帝璽
學士江頭春夢裏　昨日姓蘇今姓呂 鳩丸且築繙經臺　不見清湖刺史來
刺史不來師勿哀　會須俟我玉腰圍
玉腰圍　光纍纍　重付徉狂老萬回


秋風蕭寺一經過　牆角鐘懸老樹柯 謾說如來金布地　袈裟破盡雪頭陀


風光接暮春　法守尋初地 碧澗自璘璘　石幢領花氣


莊嚴廢剎伊誰力　香火空王結舊緣 高閣經蕪常睡鴿　小橋泉活只栽蓮
雲標明滅深松外　石溜高低亂蘚邊
靜證因塵皆妙相　疎鐘清梵和諸天


美睡足東軒　熟吟入深谷 雲銜幾樹松　風嘯一林竹


羣巘峩峩布幃幄　團雲飛捷呌四角 問天有月來何時　我欲伫立一捫捉
千匣親從金口語　獨搆層臺相寶
半夜幽鬼遶輪哭　不聆法說意森緒 眠雲聽澗澗聲死　廣漢急飈無限止
為余軟腳歸未能　憩息三天眇昂峙


南浦晴雲忽遠開　隔湖烟樹出輪臺 歸舟未得繙經去　空聽鐘聲寺裏來


澗喧石齒齒　山妍樹芊芊 坐久鳥語寂　風磬時泠然


寺門日白雲霏霏　玉岑倒夾箕泉飛 手把芙蓉憩石壁　蒼翠亂射金繩微
東坡功德不可議　挑山救饑等兒戲
也知桃柳至今芳　枝枝偷裹菩薩泪


不舍玉岑山下路　嘗過寺裏滿閒僧 當年珍重留遺像　欲振宗風續慧燈


湖雲沈　山風冽　十二橋頭亂鋪雪 閒情野叟招逸遊　披寒曳履行欲跌
玉岑低　輪殿高　摳衣直上天之腰
八窗洞開鎖空翠　箕泉布壑溪聲號 逼人冷　欲呼酒　住寺老僧搖凍手
傾囊沒買甕頭春　只好烹泉說空有
啜茗餘　行復歌　回看湖北巖之阿 茆罨半支殘雪裏　壓稍亂竹棲鴉多


