中國佛寺史志彙刊數位版, No. 36 破山興福寺志

山光恱鳥性　潭影空人心 萬籟此都寂　但餘鍾磬音


師在有無外　我嬰塵土間 居然本相別　不要慘離顏


啜茶思好水　對月數諸峯 有問山中趣　庭前是古松


遠樹猿長嘯　層巖日乍朗 更堪論的旨　林下筍初生


溪浸山光冷　秋凋木葉黃 時題諸祖意　欹石看斜陽


心閒憐水石　身老怯霜風 為報叅玄者　山山月色同


汲水和烟酌　栽松帶雪移 好聽玄旨處　猿嘯嶺南枝


漏轉寒更急　燈殘冷熖微 太虛同萬象　相會話玄徽


禪心親石室　蝶翅覆花英 好聽譚玄處　喬松鶴數聲


月滿真如淨　花開覺樹芳 谷前鸎囀處　時聽話圓常


泉激晨霞明　松搖暮雲白 宜爾山中人　日輪自朝夕


清猿嘯遠壑　好鳥鳴虛廊 塵土斯可濯　胡為語滄浪


一一龍蛇形　風雷氣蕭瑟 瓔珞檜兩株　皆數百年物
佛燈耿青熒　像設暗金碧 雲廊極徘徊　老屋共崪兀
僧房小盤薄　西原訪泉石 于其幽絕　似可使築室
因而思古人　多有愛山癖 要之亦何為　一賞事已畢
上方不及登　尚或俟他日 無非會心處　妙同箭鋒直
山靈謂何如　移文兹不必 作詩留山中　併可告來轍


塔冷高僧骨　嵐清俗士顏 夕陽鍾磬遠　相趂采樵還


逢石泉應冽　空亭晝自隂 高僧遺塔在　何日復重尋


隂房燐火青　曲竇泉聲咽 客遊縱竒討　摩挲看遺碣
朗吟常建詩　清風滿林樾


虛無侵海色　去住引禪心 日夕山風冷　幽禽空好音


暝雀喧凋葉　寒鴉度夕暉 獨憐遊客興　猶逐野雲飛


細讀逍遙論　清譚怪石文 步兵長嘯罷　皷吹半山聞


暗芳遙更識　空翠濕還賖 歸處渾迷徑　翻疑洞口家


寒影凌蒼崕　清流動危石 八月苗正枯　猶能變甘澤


鳥道秋迷跡　禪房晝掩關 詩成遊子去　流水自潺潺


離鈎况無魚　千尺徒垂綸 到此心已空　何用濯我纓


餘響遶巖壑　林葉如廻驚 有客發深省　塵耳非謾傾


秋風落葉滿空山　古殿集作寺殘燈石壁間 昔日經行人去盡　寒雲夜夜自飛還


久聞勝地有蓮宮　乘興來遊杖瘦筇 庭老樛枝翠瓔珞　池生並蒂玉芙蓉
飛仙何意來題柱　開澗當年想鬬龍
歸騎回看樓閣處　雲深隐隐度踈鍾


招提清絕冠諸方　溪遶山圍勝氣藏 好在池塘存舊址　依然花木隱禪房
風生殿閣元無暑　雨後松篁自有香
日暮不教清興盡　更登絕頂瞰微茫


今日重來續舊遊　可堪歲月去如流 春光冉冉紅將歇　山色隂隂翠不收
天晚腥風生虎穴　雨深新水溢龍湫
老僧煑笋充清供　石上三生話未休


尋春過夏事俱寒　惟有留題墨未殘 落葉不教潭影靜　閒雲長伴衲衣還
吾難求富徔吾好　汝可將心與汝安
三十年餘京國夢　家山依舊醉中看


澗戶繩床寄此身　眉間精悍色猶存 千年寺色松頭冷　半日茶煙竹裡貧
野鹿徤如逃世客　嶺雲間似住山人
繇來此意無多子　與爾蒲團子細論


羨爾佯狂已陸沈　青山作伴遂幽尋 相思只恐難求覓　聞說禪房花木深


江上青山政憶君　西風旅鴈自為羣 天涯歲晚多冰雪　若箇峯頭蹋凍雲


自斷文章豈致身　忍看時事日沈淪 東來山色何驕　思殺當年採藥人


寺裡寒潭百尺深　冷秋氣碧沉沉 風波不動開明鏡　恰比山僧入心


山寺無僧澗道疑　華亭零落已多時 空潭雲動蛟龍影　老樹霜摧虎豹姿
謾擬稽隂成列坐　那同歷下徧題詩
明年此地重相憶　石上梅花雪滿枝


