中國佛寺史志彙刊數位版, No. 84 雞足山寺志(第7卷-第10卷)

崖端一壁懸　石上雙扉閉 依稀楣闑分　彷彿金鋪記
虛覆兩重簷　城闕差相類 險峭本天成　對之心驚悸
迦葉何因緣　入此同游戲 又有小澄僧　神通與無二
靈鷲歲來朝　如期輒自至 至人多神奇　未可輕訾議
我來新雨後　烟景正明媚 松濤翠欲流　花光爛如醉
植杖岩阿間　清爽從空墜 歸宿半山樓　冷肰不成寐


大夢何由覺　真源豈易尋 篆烟泉響處寺內有湧泉，名篆烟泉　早已淨名心


流泉不出山　歸雲還衣裾 雲水何洄沿　遊人獨前去


竹樹自幽　循目烟嵐接 溪聲隔林杪　石路幾迴折
小憇岫巒隈　俯視諸峯列 仰睇嶺頭雲　厺天不盈尺
崖下精舎開　禪棲實清越 老樹不可名　石狀瘦而別
蔬蒲香積具　相對主客 憑閣一遐眺　村舎如蟻垤
憫彼蚩蚩者　塵勞煎迫 世網欣脫肰　遊觀能自適
偶爾寄微軀　幸不為形役 山水得我情　淺俱無射
歸路御風行　丘壑每相逆 囬瞻向來峯　蒼茫晚烟碧


雙扉宛肰閉　尊者閟靈跡 守衣遵佛　一定歷千劫
點蒼入畵圖　了了凝素雪 洱水一杯浮　褰裳似宜涉
崖勢臨萬仞　陡削如屏列 老樹每倒懸　瘦石數欹凸
遊覽固可娛　危險亦難躡 飛猿倚樹啼　升降且盤躃
石級隘復斜　攀援多罄折 俯愁地軸翻　仰畏山柱裂
轟雷起壑底　隱隱雲霧窟 峯巔旭日開　陰晴指顧別
嘯歌覓歸途　夢猶惴怯 後來誰續遊　毋徒山水役
勝情具千古　心期闇相接


曳杖穿林　瘦石依篁竹 泉聲隔樹聞　空響荅幽谷
黃粉落緇衣　松花曉夜熟 好鳥弄春晴　次第嚶鳴續
盤桓藉草坐　曠肰玩幽獨 此中與世　探討殊不足


林木翳寒泉　孤影時相炤 白石潔可踞　漱濯從吾好
殷殷雷度嶺　稍稍雲生隩 山中視聽閒　烟霞具清奧
幽事不易尋　虛心領其妙 曳杖竟疲　天風荅長嘯


一輪上遠空　清光滿庭砌 皎潔絕纎埃　恍與素心
迴映九曲崖　洞穴亦明麗 踈星動林　時聞孤鶴唳
幽人徒苦吟　歲月每易逝 倚石久徘徊　夜靜溪聲細
長嘯不成眠　似欲身世


林草木秀　路暗鳥雀喧 行行穿石磴　冥冥入野烟
松風為我發　渴日不成暄 澗聲下青靄　幾載始潺湲
蘭芷有餘芳　盈我懷袖間 下視浮雲變　仰睇天路懸
徘徊起悟　浩歌懷商山 惜哉厺已久　幽意誰與傳


景物隨意領　一道穿萬松 怪石何崎嶔　隱雪礙晴空
囘看崖下雲　倐忽化為虹 高嘯林巒青　荷服飄天風
石門入定處　漠漠紫苔封 棖臬臨千仞　五丁斧鑿工
古佛亦已遠　此道無終窮 願言附高鳥　舉翼賔蒼穹


輕雲面面收　孤霞沒荒裔 嘯歌仰太虛　次第明星麗
少焉天宇晶　皓魄無纎翳 塔影掛碧霄　四映曠無際
懐抱一何長　感慨不能寐 我情為境移　覉思聊自慰
縱目振衣岡　蒼茫同一視 興會本無端　俯仰盡幽致
今古有心人　應復憐斯志


仙梵奏初寂　經行周化城 層樓迫星漢　迢入遠岑
樓高夜已久　流光與人親 四座靜不喧　有客獨長吟
再咏羽衣曲　浩露空冥冥 玉宇如可即　高寒不勝情
所思隔雲樹　炤顏苦難真 攬輝復惆悵　曠肰迷古今


涉數千里　夢寐雞山頭 神仙那可遇　還丹豈易修
幽探峰巒美　濯纓向清流 緩步楊黼洞　逶迤且幽
林陰翠欲滴　好鳥鳴枝頭 登高僧作侶　杖履疲不休
置身四觀頂　兩袖風颼颼 羣峯幾點黑　洱海一盻收
嗟彼塵世中　混逐春與秋 真能徧五嶽　自可輕王侯
生也本如寄　宇宙一何悠 行樂須及時　毋貽達者羞


好風飄肰來　長松韻悠悠 俯觀飛鳥沒　仰睇白日浮
耳目靜以適　身世等虛舟 閒雲出遠峰　來徃任遨遊
我心正如此　塵俗安足留


烟霞野際　好峰玩幽獨 崖穴透空明　老樹枝半禿
怪石不可名　松風響謖謖 俯視臨萬仞　林壑累攢簇
崖半新雨霽　樹色淡新沐 四顧寂無人　山川氣明肅
日入竟歸　浩歌山水綠


林影光難定　况被風吹亂 亂松浮烟蒼　溪水瀠淡淡
炤我見孤影　徘徊興長嘆 入戶不成眠　孤影猶相伴


靜對山月扉　古殿鐘旹扣 筧水達前川　離離竹影瘦
指顧遠近峰　常有碧雲覆 窅肰肆愉悅　俯仰空宇宙


曲磴泉亂飛　霏微沾人袂 聖跡不可窮　塔古碑無字
大壑起烟嵐　千山互明晦 瞻望四觀峰　矗矗遙相對


海內饒奇勝　雞足競嶐嵸 金襴待補處　一笑接宗風
胡為仰先輩　紀撰至此窮 採風詩云亾　文獻慨不逢
遘茲陽九會　鮮不憂蒿蓬 吾師飛錫遊　苓飯掘古松
覽眺怡夙情　走筆驅九龍 為補宋人略　洞天增崇隆


飛泉百道懸　樹竹森以肅 華首門更奇　峭壁千仞矗
尊者定此中　石室隱山谷 刦盡誰彈指　目前空碌碌


近水落數點　遠山輕一抹 不覺大地昏　飄風散霰霂
殷雷漸向東　好峯次第碧 卷舒本無端　變幻在咫尺
陰晴難預期　悲哉萬里客


撫笻一和之　嵐光飛滿林 安知幽寂處　了悟三生心


出入枕清泉　竹樹相比伍 怪石與溪　悠肰商出處
此中頗有得　塵俗非吾與 耳目靜無營　居肰臻太古


樹色雨中青　好山雲外碧 溪流何潺潺　幽咽聲相接
石室鑿崖根　磴道莓苔積 高人何處尋　惟見麋鹿跡
削壁九重開　突兀懸千尺 箕踞坐其巔　俯視塵寰隔
盤桓歸路遲　皓月松間白


悠揚度濕雲　徘徊下迴岡 棲鳥驚繞枝　啞啞聲感傷
羈懐難自慰　攬衣起徬徨 山多憂恐　肅肅靜幽窓
中宵澄微觀　世慮永相


清齋孤磬後　半偈一燈前 千載留空鉢　盧能自不傳


嵐靄千峰合　松濤萬壑傳 西來寧有意　隨處是諸天


藤垂纓絡影　松振海潮音 明旦那能別　幽情已滿林


殊域歸蓮社　精藍鎻梵音 不須頻問　頌古足叅尋


唄語翻經處　茶烟入定時 高僧衣鉢在　客到未云遲


博雅知先德　清臞見苦修 霞凝衣帶艸　猶似遠公秋


茶烟山翠合　花雨屐痕香 囘首寒鴉亂　千峰夕陽


澗險支危石　橋崩礙古槎 茶鐺知幾沸　歸路暮烟斜


鐺沸催新火　菴名換舊題 攜笻長嘯厺　歸路紫烟迷


高枝低夕炤　叢萼帶晴霞 怪殺寒梅瘦　當春艷已賖


花明殘雪徑　鐘散夕陽村 今日紅顏好　杯炤爾


看花思問道　化蝶亦機 下視浮雲盡　經行對曉暉


近崖爐不煖　似鐵被難勝 况復風猶慘　吹殘半夜燈


崖雲宵倚杖　石榻曉聽鐘 初日蒼茫外　還登絕頂峰


民事憂雖切　朋遊念不輕 相期春柳發　策杖出山迎


人事無煩問　天心未可推 梅粧休效俗　吾意厭塵埃


客愁還醉酒　僧懶不談禪 今夜何勞夢　虛齋共聽泉


青山重對飲　黃鳥復當杯 不負寒冬約　知君憶舊梅


燈下重言夢　花前再賦詩 杖藜曾到處　茗具更追隨


鳥馴通說　僧定竟言 空觀元無相　何勞閉石門


沫濺千崖雪　寒生萬木秋 曈曈初日上　搖曳碧光浮


鳥飛青嶂下　磬響碧林間 夜半經行處　秋月滿山


山色斜陽外　溪聲亂木中 前峰明月上　流影入絲桐


澗響懸孤影　風翻入夜秋 幾時從定起　猶見在枝頭


溪迴青靄合　霜重瘴烟消 望望赤松子　孤雲隔野橋


石門千丈雪　崖樹幾重煙 一笑當年事　人間已浪傳


水曲堪世　松高不記年 徃來經幾遍　次第洗塵緣


林密霜猶薄　秋露漸收 千秋誰可語　當為紀良遊


鶴來松影亂　雲去石根懸 莫訝頻相過　名山有夙緣


鉢盂龍睡穩　厨筧水源長 坐久忘歸路　前林漏月光


一宿知先覺　再來應更留 爐灰撥未已　寒月掛簾鈎


色引霜禽下　香迷粉蝶輕 素蛾何處夢　枝上月初生


沅芷遺香佩　藍田孕素胎 高枝無瘦蕊　小雀漫相猜


風雨每愁化　烟霞只自知 歲寒原有約　野鶴莫猜疑


梅花仙逕杳　修竹洞房 徙倚探奇勝　悠肰物外心


舊曆難重看　孤燈不忍眠 莫辤堅坐人　未曉是殘年


此夜四時盡　明朝一載初 宵分倍留戀　雞唱又何如


錦囊佳句滿　陰洞石芝肥 莫使仙凡隔　重來願不違


烹茶留宿火　獨坐冩新詩 欲問重遊事　春風待子期


不解因何故　忽肰愁不禁 應知今夜夢　兩地費招尋


溪雲隔寺　石澗擁流澌 盡是關情處　啼鵑語更悲


君去已遙遠　我還入翠微 一般離別意　兩處送斜暉


春花氣重　山僻鳥聲幽 振策逍遙去　前溪水亂流


籬菊幸無恙　庭柯多未刪 抽簪悔不早　雙漸成斑


柴門眠野鹿　階砌繞流泉 時倚長松下　高吟秋水篇


琴書隨意適　魚鳥自相親 春雨桃花遍　行人莫問津


竹色上衣碧　泉聲入座清 軒車休見過　猿鶴恐相驚


老根餘石色　瘦節累霜紋 莫道山川險　艱難必共君


露重花依檻　風清月在林 自非玄悟者　枯寂豈能禁


潭清雲影細　樹靜鳥聲閒 一笛松門路　山僧帶月還


寺古香初靜　酒寒韻未齊 清歌俗慮　坐聽曉雞啼


孤雲隨客至　幽鳥向枝啼 不負殘冬約　新詩可再題


新詩空在壁　別淚尚沾衣 怕聽來人說　前旌出翠微


花發雨方過　雲鶴未還 松溪新月上　流影到前灣


對花真解語　隱几亦機 尚論師賢者　悠肰賦採薇


獨懸徐孺榻　共擬惠休詩 莫歎冰絃絕　知音有子期


予心今日淡　子病幾時瘳 肻續山陰興　休辭夜半舟


起居唯我適　山水為君 夜靜不能寐　冷肰奏玉琴


徑霜鋪白　懸崖日射紅 隔林望華首　墖影矗遙空


座上拈花趣　崖中入定身 千秋微笑意　古栢淨無塵


梅花青竹塢　松影暗山樓 茶並盧仝興　徘徊月亦留


徑猿笑傲　松老鶴徘徊 欲覓靈山會　南詢有善財


老蚌含珠潤　新蟾帶露奢 高齋時寓目　踈淡綰流霞


性從空外見　妄在定中除 鍊得形如鶴　心光灼太虛


石樓晴復雨　野逕斷還通 榻古荒苔沒　菴殘亂艸封
秋雲半嶺白　海日五更紅 恍惚聞仙樂　依稀駕彩虹
潭留菡萏　峰老獻芙蓉 從此歸路　優游千萬峰


杖底雷生壑　崖頭洞作房 泉飛千筧亂　蔦掛萬松凉
八寺宵鐘徹　九崖暑雪藏 林猿嘯雨　高嶺鶴驚霜
華首門難闢　袈裟石久荒 猩猩啼笏殿　狒狒走繩牀
塔影雲霄逈　經殘花雨香 名山多夙約　婚嫁孰能妨


無怪臺邊人嘆美　當前眼底一齊清


登中峰兮造巔　揚雜佩兮雲褰 睇金江兮蟬聯　接點蒼兮比肩　白雲兮綿綿
何雪山之列銀屏兮不知其幾千百里　亦恍然而來於吾前
余懷兮仚仚　渺身世兮微纎
逝憑虛兮揖羽仙　將追踪兮廣成之與偓佺


為探名勝事攀躋　樹色雲光繞杖藜 象教只今周宇內　神通早自闢滇西
石門華首丹霞掩　金殿香爐紫霧迷
四觀峯頭時極目　松濤萬疊眾山低


躡磴攀蘿上絕峰　驚看險峭削芙蓉 靈山雪色圖中見　洱海波光鏡裡逢
星隕盤陀千點石　壁懸羅漢萬株松
到來已自清心骨　斷壑寒泉更幾重


雲光蕩蕩滿山鋪　湧出輪囷五色圗 時向峰頭一舒眺　恍然覿面見真吾雞山佛光，人人皆見己像，故名攝身光云。


萬山廽合氣氤氳　眾嶺陰晴咫尺分 霽日石門懸一片　震聲只隔半溪雲


點蒼積雪皎如銀　半壁平分作比隣 總為雞山開勝概　高懸圗四時新蒼山積雪，盛暑不消，故云。


半掌澄流篏碧山　朝來雲氣出波間 時從四觀峯頭望　鏡裡依稀擁翠鬟


四山風靜夜迢迢　深院明蟾共寂寥 百尺浮圖淨如練　一庭秋水浸瓊瑤其塔粉堊，瑩然潔白，故云。


鹿尾陰搖謖謖風　崖巒一望總空濛 不知身在翠微裡　疑泛虛舟碧海中


萬仞峯頭瀉碧泉　近看如雨遠如烟 最憐崖下閒雲疊　濕透寒光飛不前


落日山根弄晚晴　流暉東壁轉光明 崖端草木添顏色　疑是霞飛滿赤城


葉榆城外感通寺　古樹猶開龍女花 天子御書光日月　狀元樓閣鎖烟霞
松風度經聲細　金鼎雲橫篆影斜
小衲競誇前代事　趾痕印石老僧伽


亂石荒榛百折蹊　林巒寂寂草萋萋 白雲影裡孤僧住　綠樹陰中眾鳥啼
岩虎雨風時一嘯　山猿花果每相携
人烟隔絕誰能到　野老探幽獨杖藜


傀儡塲中　觸蠻隊裡　忙忙歲月如流 眼前人事　水上一浮漚
使盡神機妙用　都只為　蝸角蠅頭 不道　生來有命　空自費營謀
休休　須向這　愁城苦海　早把身抽
且陶情物外　寄跡林丘 待學盟鷗野老　還有那　夢蝶莊周
但愽箇　瀟瀟灑灑　詩酒任優游


乘興訪名山　發棹洱河涘 蘭舫亂碧波　躍浪看鱣鯉
兔目愧清官　已到東山趾 舎舟理輕策　馬足隨雲起
長薄帶斜陽　夭矯鬱如綺 岑岫相盤旋　崖壑互填委
石氣何凄凄　冷艷分紅紫 既立九重岩　亦歃曹溪水
見華首門　下拜斯為美 古松千尺長　馬遠畵中似
檜株如連纛　半被雷焼死 排空羅漢壁　嵌洞援藤藟
楊黼棲真處　崖傾不可履 直北豹林幽　中有隱君子
九鼓石如鐵　隕星何代始 掘山得此碑　土三尺底
上有蠡篆文　依稀識壬癸 天王捧馬蹄　此句難為理
吁嗟大化中　陵谷互成毀
躋陟迦葉殿　僧堂聊徙倚 老僧為我言　一事真奇詭
三更鐘自鳴　今朝公來止 山靈應愛客　更復留行李
大頂上有雲　變眩千萬里 西望盡天竺　傍觀窮地紀
宇宙無終畢　浩歌吾老矣


人 世烟霞幻　兀肰門獨關 猶謂烟霞樂　探尋自不閒
歲月杳何許　孤杖驚愁顏 吳練懸千里　蒼雲識故山
共憐春色去　花老未知還


天鏡閣前春可憐　波光淡淡生綠烟 島嶼榮迴春浩蕩　桃花三月下江船
驂騑簫鼓棹謳發　點蒼十九開峰蓮
峰蓮鏤雪坐可數　一溪行雲一溪雨 韋偃畵中山水奇　平泉墅裡丹青苦
使君好奇還好古　曉入雞山夜玄圃
巨筆如椽長自隨　品題妙墨山為嫵


石門倚天千仞青　花源崖窟春冥冥 芝壇瑤洞杳莫測　石扇千年永不扃
萬丈鐵崖無尺土　溜泉直落聲丁丁
青溟下視不見底　白晝倐忽生雷霆 碧潭翠壑有龍臥　洞房石室藏仙靈
白鷴紫燕自來厺　奇花秀木何繁陰
天生石槽釀碧水　盥沐靜者誦黃庭
援藟捫蘿興未及　五梯囘首十梯停 登高縱觀日已夕　玉笋三峰破天碧
白雲萬頃盡遮山　不見人間塵土跡


騰身振策遊雞足　月下敲門尋老宿 談鋒對席不相避　麈尾餘音振林木
林間松老不知歲　龍鱗皺剝綠苔脆
翩翩白鶴忽飛來　雪翎點破一山翠 浪向山靈問迦葉　萬壑千崖俱寂滅
欲借天王烈訣鞭　鞭開石洞出長舌
當時遺下袈裟石　踏破雲根留聖跡
惟有受衣承人　知他雨下依肰濕 絡繹遊人皆目擊　底事痴呆等彌勒
青蓮花發寶山知　石門莫問何時闢


掇取溪嵐鶯嘴芽　火中生熟調丹砂 臼聲搗落三更月　空外雲英片片賖
陸羽在時鍾此好　重滅梁鴻已滅竈
誰能日噉溝中水　舌上蓮花從不到 予今行腳遇趙州　門前之水向西流
不重此茶重此水　欲覓陽羨當何求


寒玉蕭森剪空碎　飄墮玉龍千點淚 一聲兩聲駐江雲　滴入愁心不成寐
樹杪懸泉千道飛　濺濺敲窻落新翠
迴風折木擾棲烏　三匝啞啞鎩修翅 殘鐘無力度重陰　悠楊銷盡枯禪味
雷撼西峰山軸翻　銀漢倒瀉天幾墜


獨何樂兮山水之遨遊　人生苦兮風塵之阻修 婚嫁事畢何太晚　買山貲足應多求
伊余外形骸　野性期自適
有客傳言雞足奇　翠微千里夢不惑 荷為衣衾雲為車　峭壁巉崖路陰黑
百卉爛漫無冬春　猿狖號樹侮遊賓
青青松栢薄星漢　中有虬龍紛出沒而長吟
千年古佛入定處　石門半掩天花雨
金碧焜耀非一色　飄飄身倚寶珠樹 亂泉恍惚若轟雷　飛翔直上最高臺
百靈紛紛先後集　騎鶴乗鸞閶闔開
或來對奕白石上　似近若遙空惆悵
斯須天風吹太空　馮虛杳杳辭青嶂 蘿月依肰透碧紗　衾枕猶自帶烟霞
遠聞鐘漏催曉日　匏繫人間徒咨嗟


雞足之巔華首名　雙衘飛甍自天成 鐵崖陡削數千尺　欹凹山根肖雉城
城闕盤旋聳碧空　崎嶇石級摩蒼穹
飛磴輕猿不可陟　五丁斧鑿非人工 昔傳尊者捧衣住　直待當來付補處
阿僧衹劫定那伽　瑤洞芝壇龍象護
金縷歷劫至今存　石門常閉幾千春
我聞此語疑還怖　叱石開門語不徑 及翻大藏原非　此理堪為知者論
吾性真空原不碍　大地山河罔弗屆
一靈常住亘古今　此衣窮劫稱不壊
箇中之玅相傳　因相顕心非塵界 天下名山示跡多　以理求之非隱怪
君不見　峩瓦屋幽絕處　靈岩嶄嶄仙踪厺
石花古色年不改　仙人一厺不相待
天橋留作世人津　跨霧絙霞至今在 我思石門亦如此　尊者無厺亦無止
石門開閉總無心　無孔壁中是玄


吾聞　雞足之山石門系　石門千尺蒙螺髻 螺髻蟠雲卷向空　石髮崖花紛點綴
在昔飲光大定初　叱石開門入還閉
人世千秋隔洞門　寒雲古木空垂涕
衣裾化石理或肰　至今觀者何連綿 石瀨津津故飛淚　靜而能慮是初禪
吁嗟此意會者少　唯君歷歷恣幽討
只今冩出九曲溪　仙人待爾溪間道


君不見　葉榆雞足山　一峰垂三趾 翰音巽羽宛相似　章亥步窮未之記
但傳釋迦當入滅　金縷田衣付迦葉
梵王衣鉢不輕傳　千載下待生彌勒 華首門高飛搆懸　遙睇正對點蒼山
峰攢十九溪十八　鷲頭鷲尾相彎環
山頂嘗宿四時雪　上界清凉無六月
太行百梯那可同　楚臺三休暫縣絕 金波寶熖攝身光　峩瓦屋非荒唐
星劫電影不思議　神經怪牒難推詳
功德八池七花淨　暝鳥露猿學禪定
護法開迷龍象筵　窈窕崎嶇兔鹿徑 我辭承明到南滇　登臨足跡遍山川
碧雞金馬王褒頌　蒟醬卭竹司馬篇
中谿仙吏縣車蚤　傍水分雲弄浩淼
石堂磨崖丹不磷　高河長吟青未了 邀余欲徃意遲留　靈境棄捐今白頭
靈菴張圖索余作　烟翠逼人興如躍
臥遊心動比風幡　聊將虛寂鎮囂煩 半壁天姥悠揚夢　無影竹林規磨言


葉榆水從山腳流　點蒼雞足皆神丘 東西對峙爭奇絕　翩翩靈跡垂千秋
我聞雞足之山原淨土　迦葉授衣即其處
禪宗正印信難求　釋氏遺踪或可覩
相傳八月佛放灮　輪囷五色還非嘗 琳宮紺宇不知數　浮屠寶剎凌蒼蒼
我來登覽多所歷　烟霧冥冥恍相失
披逕先尋兠率菴　捫蘿直上袈裟石
江風吹雲雨如注　猢猻梯滑不可度 大悲閣在山之巔　下視羣峰互吞吐
須臾雨散雲亦開　指點遙山青翠來
麗江雪山白炤眼　茫茫洱海浮銀杯 捨身崖峭多虎跡　仙碁石上草花碧
拜佛崖縣千仞岡　曹溪泉冷成丹液
華首門扃亦已久　昔時衣鉢今何有
洞天寂寂雲四封　層巒半壁苔衣厚 俯瞰下方亦可憐　幻成百里兠羅綿
我心亦作空明想　便知鉢裡開青蓮
山雨初收還吐雲　白毫光裡氣氤氳
偶從洞府尋真誥　便叩天門謁帝君 旛影摩空虹掩映　香烟吹霧鶴繽紛
塵心未盡空惆悵　絳節瑤笙杳不聞


滇南山川天下雄　崖巒叠翠聳雲中 崑崙來脉千萬里　雪山奔湧三十峰
一枝夭矯結蒼屾　幻出雞足海水東
千崖萬壑競奇秀　烟雲變亂不可窮 天根地軸萃靈異　沐日浴月恣巃嵸
千年精毓古洞穴　幽光靈氣獨有鍾
抽芽發條知何歲　一朝矗起為長松
百千老樹皆兒子　俯仰羅拜如不容 名人才士過其下者共嗟嘆　橫拿倒攫屈曲蟠結如鬼工
上有兔絲千尺垂雲絡　下有琥珀百斛臙脂紅
或云修柯一枝飛厺為虬龍　或云孤根幾折潛孕若木東
佛子無盡先鑒賞　狂呼大叫嗟奇逢 為余形似難為狀　擔當之言將無同
比丘安仁亦好事　勸我徃看欣相從
策杖苦無躋勝具　攀崖捫壑鳥道通
遙望虬枝千里外　迴雲停霧何箐葱 諸賢摩娑坐其下　濤響飄蕭耳為聰
屈如老螭蟠怪石　伸如怒蛟橫長空
一枝一葉無不森秀堪把玩　况復古柯大幹參天蔽日勢豐隆
仙盤豪飲不肯去　坐臥十日誰能同
山靈忌我探靈秘　風雷隱隱暗蒼穹
長嘯一聲且歸厺　冩作古歌筆興濃 此歌即成　山靈當亦來呵護　羞殺秦政區區大夫松


華首門　高接天　此中之人千萬年 此門一閉不復啟　後之叩者何茫然　但見猿狖登降號空山
我將彈指開玄關　復愁山根裂　地車翻
蒼苔老樹萬古色　門高有闕不可攀　側身瞻仰為長嘆


高崖勒字多古文　藤蘿蒙茸烟霜 歲月久遠不可尋　字痕凹凸隨石生
欹側橫斜半失真　古人題此非無心
豈不欲留千載名　誰知山石改舊形 篆籒磨滅苔蘚侵　何期轉盻滄桑成
側身感慨悲填膺　百年瞬息馳飛輪
高岸為谷深谷陵　今古是非何所憑


嗚呼　高哉 雞足之危峰　穿雲阻日　不知幾千仞 削出天外青芙蓉　舉手不覺摩蒼穹
日月兩丸西復東　河漢聲流瀉我躬
嗚呼　高哉 捫參歷井不足道　我欲御風遊太空
尋得女媧補天處　足知造化須人工
雪山連涌千萬里　玉光晃耀開心胸 閬風員嶠窅可接　何煩跨白鶴乘飛龍
况復鞭石填海求相通　華首門外有大道
阿僧衹劫俄頃中　後之來者何從容
嗚呼　高哉 匪山之嶐　攀危陟險苦鳥道　昭昭白日門自封


虛牗雲入夜沉沉　殘燈孤炤古佛明 蕭蕭松竹聲漸隱　入耳不眛若有情
覉客擁衾獨不見　千里風悲細響亂
冥濛遙識苔蘚　傾注猶恐桑田變 此夕空山漏獨永　艸長花飛憶舊嶺
書空無語轉自嗤　幽思逢迎問孤影
巫山神女應歸來　短夢難成空徘徊
樹杪百泉飛不息　澹月微雲何處臺


老松虬曲枝半禿　烟霜古鳥不宿 兔絲飛光琥珀伏　雷雨昏朝暗山麓
陰火冥冥閃幽谷　疑有妖螭穴其腹
斷碑支根字痕綠　蛟皮剝蝕不可讀
玄鶴飛來尋舊枝　風雪摧折無所依 延頸徘徊鳴聲悲　一千年前曾此棲
重來老幹俱離披　况復城郭人民非
世不學仙欲何為　長嘯懐古丁令威


浮生半世何碌碌　蝸角蠅頭夢相續 遊踪客况等虛舟　西蜀南滇如轉軗
空將歲月老紅塵　幸於山水饒清福
昔年攬轡訪峩　此日揚鞭上雞足 西南名勝吟未窮　峩積雪雞足松
偃葢千崖飜翠浪　飛濤萬壑鳴天風
蒼藤蘚石相映帶　蟠空攫霧驚虬龍
白雪應能青客眼　綠雲常自護仙宮 我來正值陽囘節　日暖風和竟無雪
祇樹園中花正開　洗心橋畔看新月
山僧相迎宿大覺　古殿香清禪誦潔
瞻禮拈花微笑人　相對竟無可說 侵晨結伴上峰頂　松徑盤迴升峻嶺
攀援更上猢猻梯，迢迢石磴空中迥
興濃不覺足力疲　奮步先登若馳騁
一聲長嘯俯千峰　振衣萬仞罡風 飄然聳立逞奇觀　佛國山川眼界寛
洱水池光浮鏡出　金沙江勢作龍蟠
天外危巒懸雪影　定中老宿坐雲端
慧日長輝金殿閣　清風時掃玉欄杆 更轉長廊過山後　三生石上無塵垢
一曲清歌酒一巵　客遊此景渾難遘
飲罷還探華首門　風寒欲雪歸馬驟 馬上聊為雞足行　免使名山笑余陋


玉立諸峰一徑開　層巔矯首俯塵埃 雲扶夜月雙林炤　風引秋聲萬壑來
佛殿高低俱淨土　天門呼吸近仙臺
自憐俗障牽纏甚　雞肋無能早自裁


振錫東來結勝遊　長安曾問故山秋 露妍寶藏心蓮吐　月炤珠函法雨收
到處林泉誇白社　歸時松菊傲丹丘
十年燈影縣虛室　欲叩西陵問海舟


域內名山雞足尊　凭高萬里駐輶軒 雲消大壑青天逈　日落千崖紫氣屯
呼吸似應通帝座　崚嶒堪擬躡崑崙
更尋入定傳衣處　百尺藤蘿護石門


雨後林光乍有無　相傳靈鷲此山趨 天晴蒼洱平于掌　地勝西南第一區
層閣直凌青漢度　中峰迴望白雲孤
禪房聊結跏趺坐　十載風塵病欲蘓


竹林凝翠雨花飛　路轉空山客到稀 西域歸時猶有履　南宗傳後更無衣
門臨松澗濤初落　風颺茶烟露未晞
芍藥送香鸚鵡語　禪心何處不機


別卻西峰望百城　迢迢雲水向南行 十年兩脇不沾席　萬里孤踪那計程
界外麟州山似笋　定中香海國如萍
霜庭一夜無生話　風踈鐘恰五更


不到名山又一年　崔嵬龍像煥諸天 紫磨色似經多劫　白玉光疑徧大千
爾向一塵分住剎　我依初地禮金仙
何妨鹿豕頻來往　自願翻經近法筵


雞崖高傍青天開　我來踏破山中苔 僧房鐘磬出萬樹　仙人樓閣凌三台
放光迴合孤雲渺　華首嶙峋返炤來
雲捧諸天看不盡　夜燈火宿瑤臺


步歷千盤到上頭　烟霞雲氣襲衣裘 泉通仄徑清如洗　松滿懸崖翠欲流
何代苾蒭當此息　斯時羅漢尚名留
吾今已覺塵緣夢　來伴山靈萬慮休


蜀水楚山亦同遊　囘首天涯隔素秋 松上鶴來原有約　杖頭龍化竟難留
淡雲吐月窺禪相　踈雨寒風結暮愁
極目天西最西處　不堪惆悵倚高樓


天遺外岳鎮南疆　嶺削三支壓點蒼 華首門高禪定久　曹溪一滴水源長
宿躔東井明分野　勢控西番接大荒
奇勝千年探不盡　峰頭秋霽望飛光


層崖處處隱禪關　陡列三峰不可攀 千樹寒松欺白日　一條飛瀑界青山
佛光上下天門曉　塔影參差石壁閒
不是藏奇荒徼外　書成封禪有誰刪


漢代徒知祀碧雞　名山耻受帝王題 百千萬劫石門閉　七十二泉龍穴棲
拜佛臺基依古塔　洗心橋水遡曹溪
不須更憶靈山會　咫尺三峰鷲嶺西


未從夜半聽雞鳴　望見佳山骨已清 萬筧聲中波上下　三峰影裡雪陰晴
石門苔點袈裟色　金殿光吞日月明
倒卻剎竿無祖意　不須彌勒幾時生


樓殿參差金碧繁　三峰名勝接衹園 長松古色侵銅瓦　野水寒光炤石門
瀑布翻時晴雪亂　玄關處紫雲屯
天雞不辱王褒祀　獨踞南荒外岳尊


崖巒叠翠逈崔嵬　雲斂三峰曙色開 殿影參差浮日月　佛光上下繞樓臺
九溪松暝烟初合　八寺鐘鳴鳥下來
一自飲光禪定後　石門風雨掩莓苔


碧嶂千重接上方　栴檀林色曉蒼蒼 石鐘夜度雲聲冷　金殿晴分日影長
瀑布泉飛龍夭矯　傳衣松老鶴翱翔
欲知華首門開處　天柱峰頭看佛光


懸空異境闢天開　嵐氣蒼茫抱日來 種玉山中人漸老　傳書海上鶴應囘
雪峰西現支拳石　洱水東浮酌一杯
莫道巒荒幽興盡　扶笻更上幾層臺


絕頂丹梯過太清　叩開金闕彩霞生 右蹲伏虎溪三叠　左迸飛虬雪一莖
觀日不須鞭石走　凭虛真可御風行
醒來側耳青霄上　自有天雞半夜鳴


策杖凌空俯八荒　羣峰羅列影蒼茫 石門花落分三界　金殿燈懸炤十方
絕壑烟嵐迷鳥道　半崖松檜隱禪房
遙看洱水橫如帶　一清流映夕陽


登山為愛此松幽　千載烟霜遡舊遊 共爾歲寒成濶　憐余日暮動離憂
風囘濤響清誰聽　鶴返虬枝怨不休
莫悼知稀空化石　孤臣今擬重相求


輕雲低向半山橫　俯瞰羣峰與足平 處處泉流供洗鉢　閒閒馬足踐香蘅
環穿松逕疑衣濕　嘯對山茶映目明
返轡歸途餘暮景　猶聞好鳥送春聲


六十年前古佛身　蒲團小定悟前因 石橋松徑當時路　擔水搬柴舊日人
掃塔幾番尋杖鉢　翻經猶自拂埃塵
本來面目依肰在　不向菩提印性真


虎溪留得遠公禪　苦行還饒五戒先 行遍桃源無去路　到來春夢總茫然
五燈分今誰見　一笑拈花別有傳
永夜蒲團相對處　三生不話舊因緣


悟得菩提自在禪　等閒飛錫到南滇 衣留正眼拈花後　宗付燃燈古佛前
水過迴溪新契悟　雲迷石洞舊因緣
宰官身現原無相　囘首西來又幾年


萬峰合沓佛灮　石路迴斜亂水浸 幾點瘴烟孤客淚　數行烽火故鄉心
虛堂燈暗人疑夢　寒夜天高月在琴
猶幸老僧多靜致　清泉煑茗助高吟


華首門封經幾秋　崖前空翠碧雲浮 谷陵屢變衣常在　寒暑頻遷人自留
欲問笑時何所悟　未知定處可容修
跏趺石上心如水　猿嘯孤峰月一鈎


鷲嶺重來梵塔新　明燈古佛見前因 登臨絕地窺南徼　呼吸通天倚北辰
石磴苔侵僧舍冷　莎牀語對故人親
逃禪欲訂他年約　世界茫茫剩一身


浮杯萬里涉烟波　白衲團團破似簑 龍象個中知己少　江湖方外故人多
幾年行脚誰能識　一曲陽春獨自歌
到處隨緣堪掛錫　無邊風景寄松蘿


親依智者坐天台　為請琅函杖錫來 歸夢夜縣雲磬寺　征帆朝背雨花臺
三車獨向林中演　八部同瞻海上囘
天樂幾曾聞講席　青蓮應自舌端開


尋松曳杖到傳衣　曲徑岧嶤逼翠微 老幹婆娑成好勢　修柯宛轉避危機
龍盤古穴根猶伏　雷動高枝影欲飛
疑是天台舊圖畵　臨風搔首竟歸


滇南古路路千盤　有客長歌行路難 笻杖半挑雲裡去　遠山一點雪中寒
瘴烟黑處須避　烽火紅時仔細看
三月還家春色老　杜鵑啼殺杏花殘


萬山朝擁最高岑　梵宇橫開祇樹陰 水月相涵仍色相　風幡不動是禪心
蒲團掛壁機緣寂　鐵鉢藏龍海
佛祖一燈傳未盡　天花處處散香林


萬松影裡佛光迴　百尺飛泉絕壑開 塔古也知僧定久　月明幾見鶴飛來
石鐘寺老存靈蹟　陰洞燈殘炤劫灰
禪誦琅琅聲定後　天花飄散妙香臺


佛光現處境偏幽　怪石長松漱碧流 定裡剎那超大劫　燈前影像悟虛舟
花飛雨迷香界　月落澄潭印素秋
福地因緣知不易　西方蓮社許同遊


花雨繽紛散異香　雲處禮空王 松聲謖謖臨虛殿　竹影蕭蕭轉曲廊
千佛塲中機已寂　三生石上話應長
西風歸路知多少　記得凡身落點蒼


自分孤踪老百蠻　冬晴逐伴叩禪關 塵心銷盡身猶累　道念觀空夢亦閒
古偈隨緣叅野衲　新詩到處紀名山
圖松訪石都成癖　清事勞人未易刪


已據千峰最上頭　憑高恍若御風遊 西來羗笛梅花引　東望湘靈竹葉秋
一寒流明遠水　數行烟火暗荒洲
天南烟瘴今何似　長嘯凌空散旅愁


探奇搜得古崖根　泉脉冷冷浸履痕 古洞有燈惟我印　真經無字向誰論
只愁名在仙猶障　但得身閒道自存
欲向中峰最高處　水窮山盡問天門


猿梯鳥道翠微連　靈塔孤標日月懸 禹服河山開六詔　上方雲水接諸天
金沙雪嶺千重色　蠻甸神州萬井烟
欲借罡風吹羽翼　化城處息塵緣


桃谿汎汎夕陽天　山漏中分榻尚懸 千騎霜蹄思伏櫪　前騶月醉與分烟
諸天暫許携雙屐　三日應知遍百泉
石鼎烹松上雪　敲詩殘燭未成眠


少讀山經賦遠遊　雞山如昨夢中求 攝身光滿搖燈月　禮佛臺空宿斗牛
石瓢龕依羅漢壁　仙碁柯爛辟支浮
楞嚴一塔疑標月　老衲儒風證上流


石磴縈迴鳥道通　迢遶孤杖翠微中 人間春色看初上　樹底波聲聽欲東
今日乾坤浮瘴海　有時雨雪亂晴空
千山靜擁高吟客　俯仰泠泠欲御風


杜鵑花發杜鵑啼　不問心知并蜀西 空憶怨迷望帝　何期旅色動滇雞
湘江水冷痕留在　閬苑仙歸月欲低
院踈簾容客到　花光缺處補山齊


襌關水徑繞微茫　一榻虛危倚壁旁 石到不須題姓字　雲來或恐誤衣裳
香分泉脉杯中碧　日炤秋聲樹遠黃
夜坐下看星斗亂　諸天鐘磬散燈光


門靄晴霞鶴未囘　松關晝掩待誰開 一禪久定千年寂　五蘊才空萬劫灰
路接猢梯攀崒嵂　溪分曹曲俯徘徊
客心已付春山雪　欲化清光繞石臺


聞道峰高不易登　浮名羞問大三乘 傳來西竺袈裟客　說是南華衣鉢僧
巔插晴空天似水　波澄秋海月如燈
雲封萬仞蓮花界　為問凡夫夢到曾


白雲處鎻仙宮　滿逕藤蘿杳靄中 春與猿吟浮翠紫　秋從鶴唳響巃嵸
松高濤沸因風起　月上僧歸為石空
度世一龕常自隱　少林衲子夢相同


每憶雞山最上峰　當年曾此寄凡踪 凭欄月色臨西洱　欹枕秋聲入古松
採藥靜尋幽澗洗　寄書閒向白雲封
紅塵一向拘名利　不聽山間午夜鐘


老鶴閱世山之隈　花開花落愁相催 轉頭勝事都春夢　歎惜人間幾劫灰
隨世功名悲逝影　幻形天地小浮杯
要知此外無窮在　莫道曾登絕頂來


洞門處白雲關　自笑遊踪去復還 採藥未能留黑髮　看花只欲醉青山
寰中今古誰非幻　身外功名好是閒
更覓桃源最處　胡麻莫遣出人間


何來飛瀑亂淋漓　散作簾泉萬縷絲 心想玉繩難得繫　眼看珠網不堪持
渾疑坐織絞人室　轉覺神遊龍女祠
無四時花雨露　水晶銀漢兩相宜


歷井捫參仄步行　直排閶闔呌雲扃 著身高處不知險　囘首看時方始驚
世界三千藏粒粟　江湖萬里付浮萍
何須更跨揚州鶴　穩御雲軿朝玉京


愛山當戶旋開窓　柳外墻陰吠小厖 疎竹數竿斜覆屋　奔流一遠臨江
錐兦始信貧無地　風靜方知影是幢
銷盡萬緣心似水　篆烟裊裊伴銀釭


欲學無心比野雲　非關傲物遠離羣 虛堂竹影清塵夢　靜夜松濤冷簟紋
良友不嫌終夜過　好山肻與俗人分
蒲團定處忘昏曉　何處疎鐘隔澗聞


明日年華又一新　無家隨寓便安身 兩年此夕棲蘭若　千里孤燈對故人
夜欲分時還感慨　話逢夙昔轉悲辛
人間歳事咸　獨與晨鐘梵唄親


十里松陰蔭碧苔　石橋流水繞山隈 老僧入定披雲去　居士叅禪載酒來
黃葉落時溪路隱　蒼烟斷處好峰開
扶笻長嘯招玄鶴　鷹隼迴翔莫妄猜


寒苔淡漠掩殘香　零落疎枝掛短墻 林下夢囘春已度　湖邉鶴去影堪傷
素英寂寂飛斜月　玉葉霏霏怯曉霜
可惜灞橋詩興好　蹇驢欹側怨風狂


月色朦朧事可猜　輕飄幾点入窓來 一百五日候將半　二十四番風乍催
春絮亂飛香寂寞　水衫碎裂影徘徊
最憐雨雪朝來冷　玉骨離離葬碧苔


春來簌簌到簾櫳　橫笛孤吹怨未終 素質銷殘冰是窟　芳化去玉為叢
橋邊驢踏香泥濕　湖上鶴歸霜徑空
剩有數枝猶帶雪　殷勤起拜落花風


窓前忽訝點新　誰向山護早春 素襪侵苔珠有淚　生綃貼地雪生塵
冰蠶竊食成香繭　粉蝶偷眠擬玉茵
疑是雒妃乘霧過　亂拋環珮贈花神


欲贈江南第一枝　忽驚風暖過踈籬 吹殘玉笛香杳　夢斷羅浮素影悲
處士林中興盡　壽陽粧裡更傳奇
多情最是騎驢客　空自幽尋到水湄


瓊姿偏與冷相宜　暖信催時減玉肌 恨逐東風驚夢杳　愁銷晴雪點粧遲
蝶窺素艷翻苔徑　鶴惜瑤華步水湄
縱是高枝零落盡　遺香猶自點疎籬


樹底冰花千片冷　牕前零落幾枝空 蹇驢踏去愁春雪　雙鶴飛來怨曉風
泥裹殘香霑屐齒　鳥銜碎玉過簾櫳
莫云素質今寥寂　尚有疎枝待畵工


柔紅冉冉碧烟遮　宋玉墻東媚更賒 乍吐千含鬚引露　將欹欲墮暈生霞
醉看夜色燒銀燭　曉障春風護絳紗
正是楊妃初睡覺　殘粧微印粉痕斜


枝枝柔軟鬪嬋娟　駘蕩春風二月天 紅暈乍舒清露墮　嬌痕半褪曉霞鮮
無情有恨誰能見　似醉如啼我獨憐
南國莫愁香盡減　芬芳未許混清妍


名山遙上鬱崔嵬　虛閣通明絕頂開 三塔烟霞天外見　萬松風韻座中來
閒憑老衲探靈秘　更透玄關上佛臺
欲覓守衣真寂處　還從華首一徘徊


路入天西別有天　凌虛直上萬峰巔 迴溪複澗巖松靜　盪日摩空海鏡圓
性定不知山味寂　官寒半入野僧緣
白雲高處閒飛錫　萬里塵消一指禪


拄杖穿林問路賖　白雲處是吾家 靜聞谷鳥遷喬木　閒看林蜂散午衙
翠壁泉聲穿亂石　碧潭雲影透晴沙
蚩蚩塵事真難了　堪嘆浮生未有涯


六月寒生衹樹林　尋幽誰問薜蘿 木魚聲遠傳清梵　茶竈烟濃避野禽
一逕草花添客思　半潭雲影弄秋陰
夕陽欲下不歸去　梧竹涓涓露滿襟


昏瘴棲遲頻夢歸　彝歌匝地戍烟微 恍然天上傳消息　偶爾人間混是非
破衲蒲團添幻景　寒泉古木駐禪機
清音寥亮知何處　羨雲中玄鶴飛


到處題詩字不磨　悔將名姓點山阿 莫云雲水生涯好　每覺風流罪過多
法說二乘皆小果　宗叅一默許維摩
何須更覓幽處　怪石長松足放歌


一日冠簪換薜蘿　滄桑幾度閱風波 餘生浪跡甘瓢笠　拙計山得嘯歌
曲水當門涵片月　亂雲穿牗蔭青莎
當年此念稍迷　東土塵勞悔再過


北闕承恩拜紫微　臣僧捧勅向西歸 開天名嶽千峰翠　祝帝華封百代輝
梵宇煌煌沾聖澤　綸音赫赫鎮禪扉
從今萬里雞山上　五色祥雲逐日飛


天開華首佛遺蹤　六詔雄開外岳宗 地控雪山來萬里　水鄰蒼洱對三峰
拈花笑後寂光定　托鉢歸時紫詔封
自是金襴堪久定　何須彌勒劫中逢


五宗分共一燈　于今誰解問超乘 泉流今日清初地　樹穴何年隱定僧
梵唄聲中龍闘息　天花影裡佛光凝
莫云此雪原非古　二祖齊腰化未曾


雞足幽奇果不羣　傳衣入定古曾聞 千崖倒樹藏飛狖　百澗奔泉灑亂雲
蒼嶺雪明天外落　金沙江轉望中分
最憐屢劫禪宗客　華首門高不見君


鳥啼春晝萬山中　亂落桃花碧澗紅 細細濕簑雲頂雨　飄飄吹衲石樓風
芝田鶴啄丹砂粒　玉洞龍眠老幹松
歸路從人囘指處　知曾遊過幾重峰


拄杖仙源訪舊踪　望中崖谷翠重重 月壇雲護藤蘿暝　石鼎烟寒蔓艸封
花雨半山飛絳雪　松風萬壑響流淙
冷肰一洗塵心靜　歸路依稀遇赤松


臥遊雞足上高臺　雲樹蒼蒼蔭綠苔 木客似驚人獨厺　山靈應笑我重來
放歌天地誰同調　寄跡烟霞自舉杯
清興未闌鵑喚醒　落霞高樹影徘徊


晶珠亂撒下瓊臺　不着人間半點埃 六月驚蜚霜色皎　四時長作雨聲來
春晴野燕穿難入　月冷山風吹不開
幾欲倚藤看紫翠　憑誰捲上掛雲堆


春愁嘗在嶺梅邊　萬點瑤華墜晚烟 泥惹殘香苔徑濕　風飄冷艷竹離偏
離披窓外難成夢　寥落枝頭只自憐
素魄已隨流水去　空餘踈影泣嬋娟


慘淡霜柯影漸凋　橫斜幾點襯溪橋 苔承素艷殘香冷　風捲寒姿碎玉飄
漠漠隴頭消息斷　迢迢林下夢遙
可憐無數瓊瑤片　都在江城笛裡消


東風一夜過枝頭　狼籍寒香未易收 碎玉頻飛愁驛使　冰肌乍褪怨羅浮
扁舟歸晚迷苔徑　鐵笛聲殘墜玉樓
莫道芳姿廖落盡　淡烟斜月景偏幽


昨夜簾櫳吐曉霜　笛聲空自怨青陽 春冰細剪侵苔濕　碎玉斜飛擁砌凉
亂點粉墻難辨影　輕沾素蝶尚餘香
不教塵土汚清質　攜酒重看半面粧


天然綽約倚簾鈎　國色輸君第一籌 清露乍垂如帶淚　朝暾初映似含羞
粧臨曉鏡脂方度　睡足春綃暈未收
盡日倚欄看不足　任教月上逞風流


昔年名勝聞雞足　此日探奇信馬蹄 飛瀑聲中聽梵唄　亂峰影裏覔招提
天開佛國雲為護　境入仙源路欲迷
明發更期臨絕頂　振衣囘俯萬山低


猿梯鶴徑倚雲斜　策杖登臨景倍賖 洱水浮天開寶鏡　番江環帶走金沙
點蒼東拱神州域　乾竺西鄰佛子家
身到邊山心魏闕　晴烟萬里望京


地擁三峰萬里來　天迴一徑逈崔嵬 洗心橋向雲中渡　華首門從定裡開
石印金襴存古色　霜侵銅瓦蝕莓苔
夕陽欲下鐘聲動　夜半光生禮佛臺


振袂高峰望十洲　晴空洗碧霧初收 霜華着樹迎來鴈　山色排烟送晚秋
古佛有燈難取影　枯禪無相漸離鈎
應知昏瘴終須淨　朗月重明遡舊遊


橫空叠翠襯雲窩　石上惟餘虎跡多 一線緣雲迴細路　千峰度雨瀉長河
經聲晝息窺僧定　茶竈烟暝聽鳥歌
牢把一笻隨去住　浮沉天地任蹉跎


幽巖邃壑足迯禪　修竹長松映筵 嶺外一泓環洱水　空中半壁控賔川
林猿鶴渾無迹　古洞烟雲不記年
最是曉鐘清客夢　幾人到此息塵緣


為尋名勝蹟　曳杖每遲遲蘊 撥草攀危磴　摩苔讀斷碑稱
岩頭花點綴　樹外石參差蘊 月影清泉澗　雲埋廢閣基稱
何年尊者定　一局列仙碁蘊 穴古藏書久　樓偏掛錫欹稱
前湖明似鏡　孤塔立如錐蘊
猿宿留殘照　雞鳴望曉曦稱 雪峰春靄護　金殿紫霞披蘊
地軸憑誰轉　山靈若有期稱 探求曾不俗　記載自多奇蘊
尚友追千古　龍門是我師稱


百花皆未發昻凍蕋破寒枝 傲雪偏能艷道凌霜獨擅奇
風來香入座昻月上影臨巵 炤水氷肌瘦道橫窓玉質欹
行藏難耐俗昻泉石始相宜 遙憶孤山鶴道微吟庾嶺詩
野樽嘗對子昻琴操許誰知
素艷迎春後道羅浮入夢時昻


飛錫凌空到上方　羣峰踞列俯蒼茫揚 蘿陰羃歷籠丹嶂楠　塔影參差掛石梁荷
踏雪無痕過雪嶺蘊　傳心有印吐心香珠
松濤高下連雲壑稱　花雨紛繞畵廊道
未到已知靈鷲似昻　初來不許大羅狂笑
鐸鈴以下趨南詔　几案之間駐點蒼揚
分野輝煌躔井度楠　地形蟠伏控諸羌荷 崩騰瀑布分晴雨蘊　登天門望佛光珠
紫氣擁幢疑緬甸稱　江流如帶是蘭滄道
林高獅子室尤靜昻　洞隱玄關過不遑笑
禮佛臺荒苔影綠　洗心橋古土脂黃揚
懸泉細噴成珠沫楠　怪石雄奔盡激昻荷
嘯引颶風吹碧落蘊　汗成霖澍倒銀潢珠 朝看暾旭金盤湧稱　暮攬晴嵐玉帶粧道
森列三峰霾虎豹昻　莊嚴八寺炫琳瑯笑
百千萬劫華首閉　七十二潭龍蜃藏揚
名句推敲還擬謝楠　高懷磊落定追唐荷
猢猻踏斷梯邉霧蘊　羅漢縈迴壁上霜珠
冰柱凍穿新客枕稱　烟容繚繞舊禪房道
遙觀有水皆如練昻　近擬無山不入嚢笑 萬里御風清佩冷蘊　千峰排戟曉烟長珠
翻瓢亂瀉黃河水　點墨斜添雲漢章揚
星斗摘捫無不可楠　崑崙飛跨亦何妨荷
翱翔已覺臨蓬島蘊　指顧何難攬要荒珠
呼吸此時通帝座稱　袈裟昨夜剪霞裳道
勝遊雅集千秋事昻　歌咏留連妬夕陽笑


飛躡岫雲迷杖履　斜探星斗作支牀 摩空殿角驚虹繞　裊篆爐香引晝長
列岫朝宗如吼伏　神峰貫日斷鴻翔
靈鍾絕域辤封禪　秀鎮諸蠻笑夜郎 蒼嶺嵯峩來輔相　雪山晶潔送清涼
當年聖教興周漢　季代方隅阻宋唐
南見采雲今已杳　燈傳衣寶尚蒸祥
七雄六詔成灰土　古佛經壇自霱皇 賈島游滇忘紀述　相如歷部少鴻章
蠻邦罕名文人駕　名勝私為釋子塲
我輩登臨遊物表　諸僧玄理問空王
十方色界胥歸幻　四大音塵盡斥荒 攬罷烟霞遺世立　笑他堯舜屬粃糠


對石疑無地　攀蘿別有天 雞山多勝槩　得似此中玄


翠虹天上路　白塔海門螺 囘首袈裟石　懸燈在薜蘿


仙跡幽難覔　憑高心自閒 古人不可見　得見古人山


理策陟巖阿　烟嵐擁薜蘿 山樵不到處　白鹿臥青莎


長風吹萬松　流影亂泉水 只恐雲未　有人來洗耳


茆屋自岑寂　薜蘿路轉 土階苔蘚蝕　泉石每關心


繞砌堆落花　呼童掃不厺 掃厺復飛來　似向愁人語


結宇依青嶂　門逕生秋草 幽居愜素懐　日落山逾好


風冷石泉響　幽人夜坐時 仰觀眾星列　悠悠生遠思


月上危崖白　輕雲散綠谿 夜鐘猶未定　好鳥莫輕栖


松際草蟲鳴　幽人夢不成 起看崖上月　木落夜鐘聲


旭日炤林泉　曈曈靜茅屋 小犬吠松溪　起視千山綠


溪白雲起　冉冉出前山 風雨徒相亂　老僧仍閉關


長松幾千尺　夏不知暑 坐久無人聲　好鳥時相語


怪石不知名　蒼肰莓苔色 千年老樹蟠　奇古自相得


新篁梢出雲　翠色宛欲滴 搖曳引山風　耳目更幽寂


偶肰入竹　竟日無人聲 迴環溪水碧　忽有白雲生


朝來微雨過　前峰淨如沐 彩霞次第生　扶笻觀不足


鐘聲度重雲　悠揚繞禪榻 定中何所聞　空音自相答


薄暝山氣佳　幽意誰能領 林月到遲　徘徊竹間影


微風動霜林　谷口疎鐘發 羇鴻鳴一聲　千山皆秋月


一塔標晴眺　千山送夕暉 高臺坐冰雪　野翠濕人衣


拄杖綠雲林　躡屐白雲石 林雲尚霾　如何有人跡


登臨興末窮　聊向枕邊通 夢清如許　滿山松桂風


懸泉濺樹杪　飛流散如霧 隔竹聽溪聲　淙淙不得住


空崖不可窮　高磵飛瀑 山雲漸欲收　松頭見天綠


山形隨步改　策杖看不倦 雲雨陡肰興　更覺山色變


不為松楸何處　惟憐衣鉢誰家 怪得雞山幢影　翻成無盡天花


華首門前風霧　袈裟石上蒼烟 為問傳衣遠近　一聲何處嫣肰


曲逕一番雨過　林幾樹花開 黃鳥飛過山去　晴雲流入窓來


黃葉蒼苔鄰院　清風明月吾廬 石磴過野鹿　柴門時到山


秋宿雨初收　策杖高崖獨步 華首門封綠苔　上有白雲飛度


亂水斜穿綠樹　茅齋半倚青峰 不是山中高臥　何來雲外踈鐘


絕巘崖徑細　松窻竹牗雲遮 白鹿時來菴畔　紅塵不到山家


落照寒鴉數點　柴門流水依肰 老翁曳杖歸去　不知是人是仙


澗響不聞人聲　松陰竟亭午 往來鹿豕為羣　耳目居肰太古


石鼎新茸自煎　茶響松濤相亂 白鶴飛來一雙　幽事居肰分半


亂水斜穿竹徑　碧雲橫帶山腰 老人箕踞木榻　白眼看他市朝


晴嵐半隱松溪　落炤斜穿竹塢 林外疎鐘數聲　窻下茶烟一縷


好花半落苔徑　山鳥亂噪繁枝 窻外夜來風雨　老僧高臥不知


開逕半依曲水　結茅斜倚孤岑 山犬時眠花下　秋蟬獨噪松陰


竹木叢中古道　翠微處人家 白雲一片遠岫　幽鳥數聲落花


客到青城不唾　雲移碧岫無心 卒我山中歲月　任他世上陰晴


卜築清溪淺水　為鄰瘦石蒼松 路到門前幾折　山連雲外千重


屋後幾竿疎竹　門前數點秋山 靜對花開花落　閒看雲厺雲還


黃葉半灣秋水　青山一片斜暉 柴門盡日閉　野鳥無心獨歸


崖既帶流水　怪石復倚高松 曳杖不知日暮　歸來步步雲封


山松花落粉　陰洞石髓如脂 婚嫁何時當了　河清人壽難期


石上孤松千尺　溪邉修竹一灣 疎籬半隱茅屋　惟有白雲徃還


松下數聲鐵笛　花間一曲瑤琴 惟有溪雲山月　于今可當知音


鐵壁蜷肰擁紺宮　曲欄迴磴穿玲瓏 何年蛻下蒼龍骨　至今鱗甲生秋風


黃花開日瑞盈門　法自空王座一尊 受法多人皆竚仰　瓣香千里憶酧恩


莫羨玄家十種仙　禪宗寶掌壽千年 聖峰松栢崖前老　長伴清居別一天


瓶瀉千言戒德高　南都叅訪不為勞 自從分得曹溪脉　何必天家寵賜袍


雞足千峰抱梵臺　中藏龍象雲開 有緣再乞醍醐味　莫惜遙遙振錫來


飛泉千尺掛斜暉　雲氣空濛鎻翠微 似是山中一夜雨　乘風化作玉龍飛


青山削出玉芙蓉　聞道雲棲學五宗 華首天門携一杖　毘盧不羨妙高峰


遊遍蒼崖盡身　誰云門內更藏真 相逢欲問拈花事　千載空傳獻笑人


華首西來只此山　白雲飛去又飛還 滇吳總在三千界　明月惟師一指間


佛光五色湧高臺　霧靄霏霏排面來 訝香風殊徃日　山靈應是愛仙才


曾記拈花微笑時　被他黃面一時欺 而今留下千年跡　冷守袈裟有甚奇


華首歸來舊竹房　閒雲仍鎻白藤牀 而今不着人間跡　恃有青松足稻糧


一事無心亦太閒　枯藤隨興有躋攀 山鄰遠鐘聲近　只在烟嵐指顧間


青林隱白茅居　石上泉通竹裡厨 無奈野猿輕薄甚　時來盜我後園蔬


白雲欲放峰先出　黃鳥時聞雨乍晴 絕巘道人成久別　蒼苔逕滑不堪行


琱房艸閣瞰彝庭　側島懸崖控絕陘 雞足已窮章亥步　鷲頭空入梵王經


吳楚烟波幾萬重　金鱗掉尾許誰同 歸來罷釣雞山窟　高唱漁歌捲碧筒


華首峰頭大寂禪　烟霞養得慧身堅 有時坐到言處　迦葉重來展笑顏


一泓洱海杯浮影　萬點青山棋落枰 脚底飛雲寒帶雪　此身真是在蓬瀛


仙家賓從集雲關　三百枯碁盡日閒 負局昔年騎鶴去　獨留片石爛柯山


偶爾尋幽憇此間　石門高閉俯寒山 鐘殘月落半崖白　孤鶴一聲雲外還


洞門古松生秋陰　孤雲不去清溪 雙鶴舞罷四山靜　天風冷冷奏玉琴


晚步春山曳杖遲　分明翠靄映空披 幾番囘看前溪色　身在烟中不知


一局殘碁世界移　仙家日月有誰知 樵夫柯爛不歸去　空記人間甲子期


朝衣着破着僧衣　扶杖溪邉送落暉 鷗鳥也知機慮盡　隨波來徃不曾飛


竹樹參差映戶幽　酒爐茶竃也風流 行人多有迷津者　莫向前溪繫釣舟


曳杖逍遙入翠微　亂峰寂寂斜暉 蒼崖石磴多迴折　洞在谿鹿未歸


不是枯禪習坐功　當機一悟萬緣空 蒲團入定消塵劫　山鬼何勞伎倆工


古洞空明別有天　石橋宛轉見流泉 藥爐丹竈依肰在　一日留居便是仙


名花插向膽瓶中　疎密橫斜具化工 好下湘簾避風日　肻教蜂蝶亂芳叢


山嵐帶雨過溪塘　幾度斜飛到竹房 把素簾遮半面　又隨風勢到禪牀


千尺危崖蔭碧苔　佛光影現落層臺 禪家入定尋常事　華首何須門再開


春溪水濺半山雲　覉客消岐路分 行入子規聲近遠　不堪囘首封斜曛


幾年夢想在名山　此日登臨杖履閒 怪石清泉觀不足　老僧何事閉禪關


曳杖徘徊華首前　層峰歷歷墜寒烟 飲光大定何時出　古木蒼蒼不記年


杜鵑花底日將西　獨立蒼意轉迷 瓊宇琳宮三十二　杖藜隨處在攀躋


連夜洞天頻入夢　雞峰清曉領詩筒 瘦笻已定秋風約　同上天門認舊踪


直入雞山恣勝遊　雲霞鎻洞門幽 飲灮佛跡知何處　艸自春秋水自流


守衣入定自何年　岩戶長扄尚儼然 千古誰為排闥者　秪從門外說機緣


佛光普炤業緣身　千劫同圓一念真 夜蒲團定後　明燈影裡見前因


林寂寂晚風凉　野竹含烟壓短墻 幾片白雲橫遠岫　一灣秋水送斜陽


白雲彌漫徧虛空　五色毫灮映日紅 盡道如來親示現　攝身有影理難窮


千尺懸崖旭日明　遊人杖履悅春晴 俯看山麓陰雲滿　轟雷一片聲


點蒼百里畵圖工　積雪春秋景不同 好向雞山峰頂看　烟雲繚繞翠微中


十九峰頭雪影停　白雲橫截半山青 天封原自存意　正為雞山列畵屏


白雪蒼崖叠幾重　青蓮花間玉芙蓉 雞山絕頂閒來徃　次第看他十九峰


山光樹色影參差　洱水瀠洄更自奇 一片晴嵐朝雨後　空濛映帶也相宜


一片波光樹底明　迴嵐幾度變陰晴 風帆島嶼參差現　縱是丹青畵不成


晴空萬里碧於水　遙望嶺頭秋月生 塔影孤懸夜靜　冰壺濯魄恍難名


亭亭塔掛青霄逈　萬籟無聲月正中 獨步長廊惟鶴伴　恍肰身世在虛空


奔騰澎湃在虛空　訝山波浪通 坐久始知音響異　松頭謖謖度長風


高崖千尺碧流通　引霧牽烟亂遠風 囘首晴空無雨色　玉龍斜掛白雲中


誰將匹練界青山　曳隨風下碧灣 一片白雲橫嶺度　溪影裡水潺潺


千尺銀河一垂　雷輥電散下山陲 白雲杳靄橫溪口　斷續隨風勢更奇


斜陽返炤彩雲生　樹石參差影更明 崖半道人囘首看　不知身隱紫霞城


落日吞霞映遠峰　飛光迴炤翠芙蓉 道人曳杖高崖半　身在瓊樓第幾重


千峰斷處夕陽斜　返炤層崖擁落霞 洞穴烟嵐俱改色　疑僧舍是仙家


斷霞時映亂峰明　遙望重崖是赤城 一道飛泉懸樹杪　虹霓五色弄新晴


峭壁幾千仞　排空如屏列 雙扉扄何 年　兀然無破缺
老僧導我遊　一覽興勃發 深林湧朝暾　崖洞欣幽潔
飛瀑聲潺湲　濺石出清洌 須臾雲霧生　嵐光明復滅
轟雷起空中　山柱愁劈裂 猿鳥紛悲號　四顧情慘慄
獨有千尺松　歲久枝不折 高踞萬峰巔　形狀堅如鐵
夭矯氣干霄　葱蘢姿傲雪 喟余萬里來　牧民慚政拙
撫景擴胸懷　隻身嗟孤孑 呼吸通天門　私衷懸魏闕
要凜氷淵心　跬步矢弗越 山靈應鑒余　浩歌聲相接


猢梯鳥道快登臨　高踞南荒助壯吟 千樹寒松空翠合　萬重鄉思亂雲深
石門月照窺禪相　金殿鐘鳴悟道心
一望點蒼如畵裡　西來福地許追尋


聽說名山夢欲仙　振衣直上到層顛 雲迷洱海疑無地　路近蓬萊別有天
陰洞灰殘經萬刼　蒼崖松老已千年
何時借得罡風便　呼吸真通帝座前


團圞一氣起氳氤　雨後瀰漫五色勻 地湧祥光窺本相　天呈瑞彩現前身
中虛似鏡寗非幻　外轉如輪宛是真
莫道靈山無佛住　即茲異景已通神


雨沛雲烟落半空　巖間依舊陽光紅 雷聲遠震升聞外　電影遙飛俯視中
天闕仰瞻何日啟　禪闗靜叩幾時通
山僧樓閣真堪羨　縹緲凌虛壓彩虹


陡絕孤峰插杳冥　迴環嶽峙並淵渟 牀堆牙笏千白　帶束腰雲一半青
案外橫陳氷皎潔　域中低向玉瓏玲
若非亘古無消日　肯與仙山作畫屏


襟江帶澤聳崔嵬　觀海忽成水一杯 蒼翠晴空常繚繞　丹青雨霽總徘徊
低垂島影棋分布　遠掠波光鏡倒開
最是雲烟常聚處　滿盤收上寺中來


松生巨壑本尋常　誰遣濤聲徧眾岡 浪滾綠隂風亦水　瀾翻翠蓋陸成洋
想存濠濮聽難厭　心繫江湖坐易忘
謖謖豈惟增耳福　炎天先受十分凉


孤塔當門太寂寥　空山明月仰高標 一天佳景秋難老　滿院清光夜不消
色相宏深方肅括　澄懷廣大自宣昭
此間幽雅應推首　况有文峰暗拱朝


泉聲飛起向空騰　樹杪百重那足稱 匹練倒懸千丈雪　長虹高掛一痕氷
烟從抹處幾如斷　霧以籠時恍似凝
何必銀河九天落　淵源始達便雲蒸


朝天萬笏挺層巒　斜展如屏一望寛 半壁增輝成晚景　諸峰改色壯奇觀
人居紫府山疑赭　路入赤城竈儼丹
無限夕陽原自好　回頭况是重重看


果然雞足是名山　古木森森曲徑環 紺宇琳宮憑俯仰　丹崖翠巘任躋攀
倘逢天女花應　不遇生公石便頑
清磬一聲群籟寂　禪機悟得俗塵刪
憑臨絕頂豁雙瞳　呼吸應知帝座通 雲氣橫飛千縷白　日光上湧一輪紅
洱蒼入望成邱壑　仙佛留名比華嵩
西迆靈山推巨擘　搜奇攬勝興無窮


