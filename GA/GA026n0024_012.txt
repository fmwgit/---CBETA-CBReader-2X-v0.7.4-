中國佛寺史志彙刊數位版, No. 24 杭州上天竺講寺志

老僧終不將歸去　留與錢塘作畫屏


拜奠香臺下　臨風雪涕洟


阿師去天竺　山空鬼亦哭 天竺師復歸　道場生光輝


不辭清曉扣松扉　卻值支公久不歸 山鳥不鳴天欲雪　捲簾惟見白雲飛


孔老異同　儒釋分宮 又於其間　禪律相攻
我見大海　有南北東 江河雖殊　其至則同 維大法師　自戒定通 律無持破　垢淨皆空 講無辨訥　事理皆融
如不動山　如常撞鐘 如一月水　如萬竅風 八十一年　生雖有終 遇物而應　施則無窮
我初適吳　尚見五公 講有辨臻　禪有璉嵩 後二十年　獨餘此翁 翁又去矣　後生誰宗 道俗欷歔　山澤改容
誰持一杯　往弔井龍 我知杭時　白叟黃童 要我復來　已許於中 山無此老　去將安從
噫參寥子　往奠必躬 豈無他人　莫寫我胷


魂兮歸來兮梁之渚　風蕭蕭兮木葉下
瞻太白兮芒寒　蹇獨立兮誰語 麋何食兮中洲　蛟何為乎元浦 夕惕兮余懷　奠藴藻兮筐筥
尚饗


維師教毓　儒經釋典　策我勤讀
攝之以慈　誨之必穀 日漸月漬　殘膏賸馥 不念至愚　期成欲速 鳥漸高飛　牛顧後逐
師之恩深　如雨霑木 匪寒不衣　匪昏不燭 師之深恩　罔報慙恧 將期有侍　遽嬰疾篤 奄爾真歸　露晞電矚
於戲哀哉　音不在耳　容不在目 悲風滿屋　雖欲不哭　焉得不哭 尚享


浮玉巃嵸　苕水瀜瀜 山峙水流　蜿蜒如龍 川嶽英秀　瑞氣所鍾
篤生喆人　繄惟我翁 菰城世胤　錢氏巨族 族多文學　如金如玉 翁於沖齒　遂脫塵緣
雪霜礪志　艱苦備全 少壯拮据　手足胝胼 肯厥堂構　訓育後賢 森挺馥郁　桂蘭盈前 坦夷應物　衷無黨偏
詩頌温温　易著謙謙 洎乎垂暮　梵網精嚴 六時禮誦　人天起虔 壽齊宣聖　飄然上仙
哲人其萎　梁木斯傾 高山失抑　爰喪典型 林嵐減色　猿鳥哀鳴 曷能不悲　頓足拊膺 弔盈陶鶴　春輟秦聲
臨風設俎　黍稷苾芬 薦以芳芷　雜以香蘅 惟翁之靈　來格來歆


