中國佛寺史志彙刊數位版, No. 19 武林理安寺志

甕食垂寒髮　高峰擬再生


近來宗教客　師與實天淵


晏坐那伽定　涼風送暮鐘


澹意息心在　都忘俗慮牽


空山門不閉　遙度九溪雲


平生蕭散意　獨喜對僧羣


無限登臨興　斜陽不可留


誰知丈室內　法界有三千


小坐維摩榻　巖花滿葛巾


咒得山祗來侍食　要將林鬼為司閽 烟霞口角菩提相　似爾何慚兩足尊


巖畔伐薪常易米　石邊接竹每供泉 詩成盡是雲霞色　不數清江與皎然


僧自開山同慧理　客來潄石號寒泉 陶公莫作攢眉態　日飲名茶已霍然


往來原不少　流水共高松


名山終自戀　有累尚周顒


不須談妙義　白坐到羲皇


機鋒無可犯　妙悟得禪那


揮麈生風雨　白雲凝翠微


忽醒塵海夢　相對澹忘歸


都忘剡上杯堪渡　只把湖南山自看 居上饒能營十笏　莫愁無地可盤桓


又向湖南路　青天颺布帆


十八澗深禪未寂　三生石老素心通 欲攜半偈長松下　一法燈明叩遠公


廣長宣妙偈　巖上雨漴漴


空濛四注原真界　幽冷千盤是淨明 共道毫光新吐處　東峰面壁對孤清


每看簷鳥窺中食　慣聽江猿啼夜眠 將整舊基開白社　不知誰施鶴林錢


我亦塵情斷　翛然竟日留


轉向孤雲坐　蕭然箬笠懸


雪中掘筍堪留客　雨後采茶嘗聚徒 不用閉關方入定　一潭寒水月明孤


苦茗何厭少　相對自顒顒


九峰影逐天花落　斗室光從心果圓 法覓真詮應許我　白雲幽處是諸天


此間棲大隱　幽澗出詩瓢


閒來譚白法　香麈落清芬


靈泉竹引通香積　曲澗篁迷護寶林 半榻跏趺心便淨　俗塵何事得相臨


石乳瀉蓮浮淺沼　巖屏列竹綻新苞 遠公莫道廬山寂　枕上江聲逼樹梢


都忘語移日　戒虎嘯巖前


施食鳥來投掌慣　聽經猿去嘯山空 禪扉寂寂深雲鎖　俗駕何緣叩遠公


湖山有意遲歸客　風雨無權剝晚花 若得薙茅疎結屋　南屏隖口作漁家


不盡翹瞻意　重來謁導師


竹冠幸未敝　永結石泉盟


絕壑懸燈明獨夜　破巖留磬出孤烟 與君訂取松巔約　每個峰頭住十年


竹色暗添新歲月　峰巒猶識舊容顏 十年前度來遊者　何事風塵鬢已斑


葛巾我無定　恨不日相從


鷗忘杯影波光潔　虎入牀頭物性通 試問六橋橋下水　從來佛印有蘇公


別懷同索寞　轉眼又冬殘


叢林久蔓殘碑沒　卓錫重開古磬鳴 貝葉翻餘吟白雪　澗泉飛落玉琤琤


梵音松際入　即此是津梁


慈根新得雨　應自日過從


況逢老支遁　長嘯欲離羣


搔首層霄上　藜鞋到處留


十年塵夢破　秋意滿斜陽


秋來一月纔逢客　老去經年不入城 我有俗緣消未盡　佛前來懺世間名


閒來持小品　怪石古松邊


相將十年約　石上話無生


所性常空寂　天際絕躋攀


泉聲深夜冷　洗淨世間情


雲流石乳禪關寂　月度松陰唄語圓 自昔宗風應不墜　願將微息護真詮


客倩磬聲通介紹　佛憑石室逗鋒機 雙跏趺處千山寂　獨許寒猿叩短扉


不應朝夕游　良為蹉跎客


目到難給處　心魂不可收


兩山紅葉鬥　滿袖未勝收


濤籟響交音叶奏　紅黃葉互繡成圍 幽人獨臥千峰頂　贏得烟霞染衲衣


眉鬢並看絲作伴　冰霜偏喜綠成圍 維摩太瘦應非病　每得猶餐石上衣


詩新忽洗荒山色　行到能趺猛虎旁 願得捨身隨作務　供師掃地與燒香


遠瀑入虛樓　霏霏如練光 到山小日月　塵事可相忘


何時謝塵網　長此學無生


看雲懶入羣英社　臥石無煩長者車 世外真修誰得似　登公長嘯德公居


惟願同棲息　悠然與世疎


若到楊梅熟　何勞向幔亭


末法澆漓日　津梁賴可安


室中把傘支寒雨　崖下栽松過短樓 出處機緣君悟得　肯隨浮輩便昂頭


白扉幽不掩　松月上孤岑


蹉跎今已老　心跡負前言


久欲攜筇杖　相依過此生


時聞好言句　海客得相傳


戴雨栽松松拂雲　開池種蓮蓮照水 訪客過門無處尋　童子不言單豎指


蒲龕可分坐　相傍老烟蘿


挂壁泉流清韻遠　當窗竹長綠陰遮 寂音文字禪相敵　海內除師有幾家


杖底金烏撲　家風虎自鄰


何時同且住　揮麈到威音


重開竹徑山容瘦　漫翦蒿籬草色肥 谷口春風溪上月　久甘岑寂護雙扉


揮麈松窗下　香風滿法筵


何處尋踪跡　鐘聲到耳邊


時光頻過眼　不易道人閒


庵開別岫成孤隱　路鑿危巖剩幾松 遙望白雲難盡處　西山了了未曾封


瓢洗晝含殘雪冷　竈烟春為嫩苔封 昨朝細讀傳來句　誰送香粳帶月舂


櫻筍肥時花影瘦　藤蘿缺處月輪圓 談深忽聽江潮涌　活火風爐響夜泉


掠盡一溪風色好　豁開空界月輪圓 山僧自笑波瀾窄　瀹茗頻添落澗泉


事經刀刃遊來戲　響逐鼪貍話到圓 日月面門皆有佛　沙彌薦得供清泉


一番病骨安閒在　三到荒林語笑圓 莫怪待君空索索　得來新茗試新泉


病窺關棙塵根破　痛劄機鋒照用圓 自是至人藏妙處　幾番殺活看龍泉


語話未闌思正遠　月華生魄想初圓 山居道者承余意　趁曉新攜石厂泉


枯柴骨格生來懶　活脫機關悟到圓 得似道人安養法　請看徹底不流泉


眼空紋水看成碧　耳接秋聲聽自圓 披拂玄風共酣嘯　枕流猶喜潄清泉


思來靜鷺聯拳立　息至遊魚啖影圓 此日波瀾原自大　維師百藥洗紅泉


玄珠在澗千峰立　玉鏡當臺萬古圓 瞬目太空舒卷在　豈從寤寐擬黃泉


函牛鼎在聊烹大　比月規亡更製圓 不似櫪中悲老驥　數加鞭影決飛泉


映水霞紋千疊錦　當空皓月一輪圓 釣竿曾許垂鉤餌　潤我枯魚玉澗泉


一種狐疑猶未決　千岐差別豈能圓 金鱗莫戀鉤頭餌　躍起清流古澗泉


雉潛山澤神猶王　驥老風雲夢未圓 今日病僧無一語　證明曾許九溪泉


方思努力春秋盛　適見同心水乳圓 讀至古交珍重語　令人清意在山泉


雲開色相朝來現　月托禪心夜靜圓 此後得從文喜去　一瓢還飲德山泉


龐翁得意機因徹　瞿老婆心願未圓 跛鼈每思求出甕　欲從古澗飲清泉


蓮社初開弛酒戒　遠公接引寓機圓 且休敗興來餘子　把盞高論第幾泉


幽境似宜人與靜　清秋況值月初圓 茲遊頗覺師歡喜　滌茗頻煩汲澗泉


三寸舌存中未冷　一腔血在願終圓 悲歌漫作牢騷意　且飲清涼南澗泉


君悟空華能自了　我隨波浪且如圓 攢眉縱我心醉　總是曹溪一滴泉


一種疑根言下斷　萬般差別見中圓 理安獅吼真奇特　信口長流法雨泉


寶鏡出山空萬象　秋湖印月恰三圓 紅塵也自無塵擾　遇水何殊法雨泉


獨跨錦韉隄上飲　靜看塔影日中圓 將星已化菩提樹　辛苦猶存青澗泉


秋聲到樹山山徹　朗月當空處處圓 一葉蓮舟藏古佛　肯容遊子吸清泉


濟己濟人投水合　為文為武自珠圓 共成勝事詞章好　新月娟娟已映泉


伏虎遺禪潺誦韻　聽泉老樹尚垂陰 願師兩足尊嘗住　南北山雲樂有岑


香幢正印螺山月　筇杖還分芝隖陰 孰為因緣來震旦　何嫌調御育靈岑


無言坐對渾天籟　有意行看只太空 長嘯幾回千澗轉　靈山息息有仙風


白雲封戶緘宵鎖　青火檠牀印曉鐘 幽況同參無可述　稜稜眉戟晤心宗


翠壁寒梅憐作伴　黃花白雪笑同腔 平生自為山中足　居士如今孰可龐


虎林古澗原存跡　燕聚新巢始有基 漫道誅榛開土事　移龍蹴虎有吾師


紅日突江堪我傍　白雲出岫許誰依 泠然禦寇行何限　自有尻輪與世違


饑烏下食窺殘鼎　老衲尋蔬拄凍鋤 徹夜已知年歲穩　窮蒼切勿再饒餘


化人入夢傳圖說　山鬼崩巖貢石玗 且住知己真止止　阿誰又共應窗呼


夕暉穿樹藏螢火　瀑布飛泉露白霓 玉蘊此中稱有士　當知法寶應曹溪


休論吳越分襟帶　漫指禪宗覓草鞋 空色一時天外看　無生祗有臥高齋


諸峰露頂餘螺翠　幾布泉聲競吼雷 舉首漫疑雲墅外　一輪古月正當臺


黃花笑客澶漫綻　赤日穿林荏苒馳 為問此中含韞事　分明婆鏡一靈芝


撫壁下聽隨澗落　凌空遐思和雲飛 無端境際因心滿　大地山河作總歸


松巔登且住　放眼海天遙


一帆窗外落　暮色越江寒


吾師無著意　世界此中分


猿飛絕壁窺孫確　鶴立高枝憶道林 一夜泉聲來枕上　不知何處可追尋


不知諸品靜　清露滴茅堂


禹門雖攫滔天浪　湖上殊驚動地雷 一榻肯容橫座右　從今懶更出山隈


行行豺虎迹　彌望欲成愁


叩關纔一到　彷彿記來曾


虎溪曾過否　槭槭響巖花


寥寥人外世　但恐再來迷


層巔嗟未到　陣陣落歸鴉


上公頻顧問　可許似前時乙丑，余同黎于一、解日初、家蒼助題詩亭上。今讀舊詩，多存亡聚散之感。己卯南巡，余同京江相國扈蹕遊此。今相國日侍左右，余猶乘暇一遊也。


澗路撥開雲片白　海門迸出日輪紅 朝來一喝如雷震　贏得千山盡耳聾


問余因地上　還著草鞋曾


山青如對畫圖展　竹影閒隨拄杖行 苔徑無泥沙轉白　茲游難得夏初晴


木樨香滿路　無隱亦無言


穿林日墮規　泉咽風淒淒


欲結三生契　團瓢學坐忘


欲就香蓮界　容參六字不


諸天香梵寂　何處著塵機


松巔高閣在　瀟洒得閒憑


昔遊看歷歷　檢點舊詩瓢


翻思山果熟　五月趁楊梅


龍潛澗曲春波靜　虎變巖陰午籟生 慚愧孫枝寥落甚　瓣香燒罷意怦怦


湖山猶望幸　佳氣轉氤氳


琳琅詩句清機發　馛郁天香靜處隨 塵跡未遑巖際宿　過溪橋滑下遲遲時蒙見示詩稿


十載重過此　翛然塵夢驚


暗滴細泉知法雨　默持半偈悟恒沙 昏沈掉舉俱雙遣　的的禪心淨七遮


僧雛傳靧面　取次嚼楊枝


山中樵子不識路　世上俗人誰識名 何當老我松巔閣　燒朮蒸藜過此生


石公心印定誰傳　親到龍潭已十年 領取階前沒腰雪　不從人覓口頭禪


湖南山裏最高峰　三十年懸佛石宗 不向諸方浪行腳　長持瓶拂侍雲松


草深沙徑樵夫引　苔厚石橋麋鹿行 坐久忽聞松籟響　此心已敵鏡池清


渡澗竹為鄰　倚巖松是閣 為訪遠公來　獨慚一宿覺


生無食肉相　野供乃可適 感師烹綠葵　慚愧非上客


木癭以為鉤　遺我伴幽獨 於我定無嫌　我形亦槁木


吾師臘樹開第幾　手種長松鱗甲起 悠悠眼底四清朝　忽忽耳中一流水
憶昔遯跡南山岑　不道俄成祗樹林 半空鐘磬江天曉　幾個茅齊寒日陰
自是吾師具神力　禪隱人間人不識
持鉢不到長者村　疏經肯陞講師席 以斯白晝長掩關　孤雲一片相與閒
有時拄杖看山出　自愛衲衣風雨斑
門前複澗生古寂　那得過從有謝客 愧我多年結白蓮　壽師此日供怪石


老人閉關謝塵事　山色泉聲自朝暮 試占僧臘誰與齊　笑指石邊兩松樹


湖山鍾靈　而結斯澗 細流春淙　曲瀑夏汕 懷彼伊人　朗徹冰鑑
泠泠澗聲　遠雜漁梵 自愧勞塵　泡影夢幻 盤石橫溪　柴荊倚樹
吾黨躋攀　有濟勝具 剝啄兔驚　濯纓蛙怒 大竹臂圍　修桐仰顧
導泉歸廚　洒落如注 老佛嶔岑　拈花袒襟
懺我俗因　古貌古心 萬籟不生　獨鳥囀林 杮葉碧黑　異窗同陰
厭苦人跡　復欲巢深 諸峰崔嵬　月吐其缺 鐘鳴鼓歇　何以空滅
白雲冒枝　宛若松雪 照耀東山　領此幽潔 窈窕廻廊　與石頡頏
下連松閣　上達竹房 禪榻洞啟　中函異香
清夜無寐　起舞月光 厥明湖上　烟水茫茫


憶昔訪澗中　故址沒荒草 茅屋剛半間　土壁風雨倒 豫章太守回　師勉當學道
強仕纔轉頭　究竟苦不早 倏忽三十年　堂閣煥然好
師頓悟空空　予法頗了了 靈根逐日增　世諦一時掃
接續佛慧命　提挈仰僧寶 願共棲白雲　禪悅可終老


松木場邊倚棹　楊梅嶺下住家 不向涌泉隨喜　幾度凌霄作花


鵓鴿繞膝無懼　於菟候門不嗔 青松萬株傲世　白雲半片謀身


烟霞風骨瘦稜層　一片禪心冷似冰 舉動儼然圖畫裏　芒鞋草笠杖枯藤


本色住山真衲老　多年不肯露機鋒 尋常笑語皆心法　慚愧今時棒喝宗


石壁懸崖夾道迎　翠勻春雨破苔行 溪廻山轉自林壑　間錯松濤與水聲


浩劫荊榛現聖因　鬚眉無改本來身 真禪不著禪那相　石骨高風寄遠神


阿師五內淨纖埃　松下柴門晝不開 行盡九溪尋不見　埋名何必到天台


石梁瀑水挂飛龍　師住橋西直下峰 終日對橋觀不足　月明還聽上方鐘


九溪曲曲水清流　竹徑陰森冷似秋 坐來不用祛炎暑　自有清風到石樓


山上青松萬樹多　白雲片片出山阿 師常入定經塵劫　開眼還同一剎那


松枝已長二三尺　茅屋新添四五間 多被世人知隱處　何方更買沃洲山


氣抱絕世清　興表高天廓 素胸誠亢亢　幽懷乃落落 雄知每骯髒　雌守甘寂寞
本志湛怒鵬　古貌肖癯鶴 畏罍頻尸祝　姑射羨綽約
賦傲指黃花　題菴住青篛 鷾鴯淡龕居　鵾鶂超網縛
詎謂遽唏噓　從來重然諾 磬山巨手眼　臨濟大作略
佛石在微塵　江山來快閣 靈峰際烟雲　光輝生舟壑
往來寓兩山　不數曹溪樂


風穴淚多誰告語　雲庵慮切自嗟吁 攀蘿直上千峰頂　火種深埋面壁趺


三家村裏人靜　獨木橋邊路叉 竹響驚回鼬鼠　泉香流出松花


高提祖印壓諸方　覿面相承孰可當 七尺烏藤揮抹處　放回木馬驟春芳


周覽雲林勝　招尋石徑偏 溪流明浩浩　澗水響濺濺寺旁為九溪十八澗
松竹禽聲亂　烟嵐梵語傳 舊遊誠倉卒　重到故遷延
倩筆憑王令　吟詩得皎然于一代予錄詩於壁，適夢庵至。 盤廻濃蔭裏　指點翠微顛
丈室拈花像　層崖法雨泉寺有微笑堂、法雨泉 諸峰大人下大人峰名　曲澗小樓前
吳越至此斷　江山望復連 匡廬話春曉夢庵為予言匡廬之勝螺髻想秋天寺有螺髻峰，春半、秋分日月出，正當峰尖。
茗椀溪囊出　詩瓢瘦杖懸
虎溪君忽過　龍井客爭先 雲石清泉映　風篁夕照妍
池開真是鉢　峰好信如蓮龍井旁有片雲石、風篁嶺、鉢池庵、蓮花峰諸勝。
游屐逢初地　回橈憶法筵 辨才飛錫處　有客愛逃禪


清溪碧澗水淙淙　疊嶂廻峰路幾重 日落招提尋不見　萬松深處一聲鐘


大江三折敞層簷　絕勝須知美不兼 春半秋分明月上　正當螺髻好峰尖


如盤怪石自孤懸　滴澑休誇地涌泉 不斷明珠飄個個　風前有意作潺湲


跳珠懸竇碧花鮮　點滴聲從石罅穿 顧我軍持亦瀟灑　重來洗耳十三年法雨泉


巍然一髻出雲松　日日開簾挹笑容 若使青蓮當日見　不輕許可敬亭峰螺髻峰


層層貝葉大波瀾　繞案千峰滴翠寒 假我客中閒歲月　添香換茗盡情看藏經樓


嶄然青壁閣玲瓏　自是飛仙結搆工 多少癡人符夢夢　我來笑破白雲中符夢閣


抹黛塗丹丈六身　坐空劫習歷窮塵 愁來落落與之語　可作忘年一故人佛日巖


千章嘉木晝陰陰　九折溪聲瀉玉琴 幾度倚筇同鶴立　空香寒翠滿衣襟九溪橋


危巖陡立款天牖　剛風怒下萬松吼 餘峰嶄崱排烟空　蛟蟠虎踞蹲髯叟
大紳屈折挂山腰　飛珠跳沫匯清瀏 潺潺繞耳瀉銀川　澗區十八溪分九
山靈愛聽魚子聲　默驅五丁平曲岰
寶慶之際結精廬　喃喃梵唱僧皆偶 炎涼閱歷二百餘　洪波衝潰嗟烏有
契靈開士佛石來　枯鍊團茅洗凡垢
天笠迦陵踵繼之　摶獅馴象精神抖 九天飛翰五雲蟠　大千佛子皆合手
南朝三百半荒烟　此寺獨居紺殿右
縱由赤足闡宗風　鐘奇鬱秀亦天授 我來春山螺髻新　高枝處處鳴鵶舅
落花浮水暗生香　輕鯈咂荇齊昻首 天生殊境瞬不遑　鼕鼕鼓又迎予久
入門小憩絕喧囂　但聞隔竹敲茶臼
道人為我設伊蒲　山菘菽乳烹盈缶 世間淡澹足天機　案頭薄味耐咀口
虛堂清話日下舂　欲去不去如掣肘
開簾栩栩微風生　等閒豈與人消受 我溯開山轉眼今　具間變幻等蒼狗
惟有空山泉日流　為問昔與今殊否


松篁密翳隱禪林　石級層層一徑深 梵靜鐘魚馴虎跡　溪喧風雨戰龍吟理安寺


靜裏能通一指禪　嵓前寂歷滴寒泉 不知數徧摩醯雨　消盡爐中幾篆烟法雨泉


涌泉勝蹟比崑崙　溪澗朝宗赴海門 萬國嵩呼瞻寶翰　七峰環拱一峰尊大人峰


志逢慧力契靈勳　山色溪聲幻見聞 說法點頭到頑石　也教合掌對慈雲合掌巖


四繞烟霞似化城　靈區古剎憶佳名 空餘興廢無窮感　剩有殘鐘發舊聲宏法寺址


天生我閒人　置之山水窟 山容秋最好　萬朶青滑笏 摒擋裹衣糧　入山住一月
誰料雨作祟　連旬不肯歇 街淖一尺泥　雙髁沒
瑟縮窘閉門　有足若被刖 兩日頗弄晴　愁雲暫時揭
良友折簡招　質明探屼 聞呼那待速　披星扣山閥
主人方下牀　面垢腳不襪 未卜游所向　出門太倉卒
且窮山一面　決意向南發 小雨止復零　磴路淨且滑 洞先水樂探　嶺繼楊梅伐
登頓竭趾踵　迨遝躪藆藅 導僧奔而殿　輿丁喘方蹶
我乏濟勝具　有杖手中搰 愈入愈深窅　細路趨一髮
側讓樵擔過　聳避牧騎突 摩肩箐蒙茸　劈面石凹凸
松篁繚烟雲　陰晴蕩蓬勃 密訝施步障　森儼臿戟鉞
交枝礙衣帽　鉤罣掌頻 淙淙百道泉　隱現勢飄忽 龍攫迸磛碞　蛇行入林樾
鴉軋轉繰車　砰訇走霆颰 目接不暇瞬　耳煩徒覺
身落杳靄間　頓疑蛻凡骨 徑欲上蓮花　坐受羣靈謁
聞鐘得禪關　渡彴認殘楬 松巔閣小坐　足力憩
窈窕螺髻峰　逼人來咄咄 壁捫恐遭虎　巢攀定驚鶻
許子奮欲前　遏之意頗艴 萬事貴留餘　有興安可竭 颯颯悲風生　昏霧塞塵
徑黑彳亍艱　在輿轉 歸至青豆房　心魂尚怳惚
琉璃火青熒　瓦鉢香馧馞 濁醪煗腳痛　清泉澆吻暍
一飽無多求　山中富筍蕨 行廚毋乃奢　羅列飣肴核
山僧亦多事　堆槃佐餅餑 大嚼戛饞扠　攤飯快一寣
四壁亂聒蟲　啾唧類嘲訐 夜半風雨作　澒洞山欲拔 游真賺秦關　機失詎能越
快意謝山靈　頌莫罄揚扢 二妙詩中豪　氣足吞滄浡
盤空鬥硬語　貼妥兼奡兀 而我徒支頤　口中生石闕
敏銳賦已定　不覺喟然曰 敢謝石鼎聯　願領金谷罰
急走浴鵠灣　烟中呼艒


湖山最勝處　十八澗九溪 移步景隨變　引人窮攀躋 峽束徑忽絕　泉聲指途迷
層層青蓮花　包裹古招提 前游悔草草　到此日已西
一登松巔閣　頗詡得端倪 詎知領眾妙　蘿月樓始奇
憑闌一送目　許不我欺畕農極言蘿月之勝 烟鬟壓霧鬢　駢列羣蛾眉
紛紅與駭綠　萬象爭妍媸 百日看不厭　坐享妬老緇
下樓復上樓　筋力忘其疲 法堂兩堵壁　水墨含華滋
緬懷楊龍友　興酣落筆時 那計七十年　神物猶呵持
咄哉法雨泉　佛石老濬之 滴不舍晝夜　旱潦無盈虧 何勿宏佛力　移此潤畬菑
錢塘十萬戶　庶免凶歲飢 縛關跨南澗　獨石危橋支
僧送客止此　竟返不致辭 而我步屢卻　回睇有所思
雖結山水緣　終非邱壑姿 身已入仙源　俄頃仍乖離
誓當逃塵網　長往采朮芝 山靈為證盟　食言考此詩


春霽眾象佳　良友欣乍遇 偶來登松巔　憩作小常住 老佛動詩懷　止客未可去
殘梅影猶芬　幽鳥聲在樹 好讀溪山圖　更參風月句
與君成二老　各得個中趣 人生苦拘牽　榛棘閡敗絮
白日可笑人　而吾忽干怒 將欲逃蓬瀛　海決不可渡
用拙我法孤　戾時應可懼 賴有青松交　披豁見情素
眷眷理歸筇　澗南山色暮


行盡西湖西復西　望中清曉入林棲 侵人嵐翠渾頭冷　落杖霜華滿袖攜
問法爾時懷舊雨予自丁卯至壬申，數訪佛石法兄，論禪于此。　看山今日愛新題智公出艮山詩稿示予
二非閣上聊茶話　石磬聲高仗力齊


佳氣盈春山　鳴珂展歬綏 臨風一徘徊　縱橫任所思 所思在深林　佳茗皜於絲
沈烟煮茗水　鑒味別澠淄 幽賞動移晷　晨光何稀微
高興陟層山　絕頂窮巍嶷 猿狖向人嘯　虎豹為我啼
從遊懾心目　悲風傷春荑 策杖行邁　鳴澗緣高棲
列館疏傾崖　石壁延遙枝 披榛覓新術　廻步迷故蹊
三徑開蔣生　庭無求羊綦 冥坐悟物化　達理不可欺 誰能同妙善　存情與推移


有峰號大人　屹立清虛表 披雲造其巔　一覽眾山小


迸珠濺玉瀉明砂　白石溪流曲徑斜 啼鳥靜時聞磬發　青山斷處見人家


閒憩南山香積廚　雲深樹老見真如 禪房鉢供曇花水　講殿經繙貝葉書


九曲河連四海遙　無時不作大波濤 龍潛鯤化知多少　一勺源頭冷自高


一團蒼翠四圍山　鳥不多鳴花亦閒 小立石橋看明月　水從杖底落溪灣


溯夫靈境宏開　異人間出 古院肇興　涌泉立室 兼眾美於湖山　現諸天之表率
展金碧以成叢　擅清幽而無匹
綜靈竺以成三　指峰巒而備七 惟是廢興迭遘　創造欣逢
法宣上乘　義貫真宗 欽異數於先皇　布金舍衛　仰重光於聖主　叠賜鸞龍
閱歷三朝　極輝煌于耳目　繽紛五綵　振聲響於鐘鏞
冺一塵於深隖　集萬景於高峰
其水則諸溪爭赴　眾澗遙環 既湯湯而下注　亦脈脈以成灣
法雨晴飛　和松風於竹閣　天花晝墜　紛煮雪於雲關
亭收鶴影　橋度波間 漁唱金牛　捲葑蒲於瀲灩
潮來羅剎　撼鼓角於塵寰 其山則大人端拱於寺西　八覺趨承乎林表
禮彌陀於巖畔　廻象依依　瞻佛髻之光生　青螺皎皎
高翔白鶴　鹿眠符夢以來馴　傍睨蹲獅　虎跡潛騰而自杳
幸合掌之時迎　憶挂瓢之獨紹
巖岫分妍　松篁外繞 至若大扇審基於五季　契靈繼起於中邦
信慈雲之溥被　矧猛獸之能降
功深悲憫　氣溢敦龐 門崇不二　智證無雙
耿台囐之傳燈　慧力挽五雲之律　聳箬菴之古塔　勝音冠三折之江
爾乃佛日仍標　化城重幻 歡並龍天　心傾仕宦
臺增寶座之華　徑築梯雲之棧 拓宏法於故菴　砥洪流於碧澗
繡屏幽曲　楚江之芝草常搴
琪樹陰森　優缽之曇花分瓣 則見鳴佩鏗鏘　香車紛沓
騷客來遊　名賢下榻 聲清石磬　翠華密契以頻臨　樹仰勝幢　宸翰遙宣而下答
悠悠乎覺桃花流水之引人　飄飄然疑瑤島瓊臺之驟納
烟靄千重　雲霞四合 維時舍畫橈於湖曲　沿赤埠於林邱
憶昔年之澹社　訪當代之名流
星漢高凌　晴挹翠微錦繡 笙簧時戞　根蟠古樹蛟蚪
披長蘿以深入　結勝侶而偕求 且住高譚　隱僧廬於叢薄
相逢微笑　適仙境於岑樓 行將與高禪共忘乎山中之歲月　而又何問乎世上之春秋


澗之中　翠微之宮 其谷也容　其草也豐 師惟安禪　實金仙之臥龍


澗之左　白石磊砢 其苔也裹　其藤也鎖 師惟安禪　斯濯足而消夏


澗之右　雲窩雪竇 其鶴也瘦　其蘭也臭 師惟安禪　歌考盤之雅奏


澗之陰　烟巒鬱深 其清也音　其猿也吟 師惟安禪　故能不動其心


澗之陽　水聲鏘鏘 其泉也香　其松也蒼 師惟安禪　樂年壽之永長


