中國佛寺史志彙刊數位版, No. 20 龍井見聞錄

維趙與蘇　式是高躅 龍井風清　過者必肅


緇儔幾換易　巖豈變遷 亭亭百歲杉　泠泠九淵泉 梵音擾龍性　元解忘魚筌 有容輦瓌詭　無情施繒錢
佛法佇隆興　般若須人傳 更令觀剎麗　但俾子孫賢 三空正覺路　一踰實相圓 不替人天師　重新演教禪


今昔興懷同此味　老仙留字在孱顏


老翁不要千山雨　只乞龍君一勺甘


入門避霑灑　脫屐亂苔甃 陽岡扣雲石　陰房絕遺搆 澄公愛客至　取水挹幽竇 坐我薝蔔中　餘香不聞嗅
但見瓢中清　翠影落羣岫 烹煎黃金芽　不取穀雨後 同來二三子　三咽不忍嗽 講堂集羣彥　千磴坐吟究
浪浪雜飛雨　沈沈度清漏 令我懷幼學　何為裹章綬


長安冥冥砂礫飛　道人趼足來何為 師恩浹髓未為報　誓求卿相成其碑
卿相盈朝成者誰　尚書妙墨侍郎詞 二公奔走天下士　士獲一面猶幾希 道人願力豈不滿　文字乃今兼得之
龍井神龍應護持　杖頭星斗東南垂 過門別我自色喜　我愧儒冠多背師


深夜跨羸驂　杳杳春山路 入寺君未知　閒看桂移樹


沈碑含秀潤　隆畫出神奇 道人那得此　老子乃耽之


年時六月海揚塵　遙見青山起白雲 聞有高僧來誦咒　巖前抛珓問龍君


八十霜髭不出門　老師猶是辯才孫 高人已復如雲散　舊事那堪與客論


奇石斕橫道　兹山信多姿 江湖釃兩股　一泓乃孤危 相傳龍所象　或恐神護持
腥風轉霮　陰崖立淋漓 山僧作屋意　慘淡生幽思 胡為金繆影　顛倒眩俗兒 生來百念失　蒼宮導前馳
招提果深登　屐痕恍前期 咄哉少肉山　看此高顴師 端能致遨頭　絕唱相娛嬉 過谿亦何事　相送了不疑
渠能縛禪律　因來數鬚眉 我愛秦郎記　字壓頭陀碑 月林只夜夜　人物自一時 賢愚盡蟻封　來者吾得知


竺源龍象國　齊州鳳麟苑 千齡始彙應　匪惟晉陶遠
惟杭萃秀靈　梅柳並清婉 湖飲六綵虹　磬殷疊翠巘 悠然泳飛外　瓶錫簉軒冕
藻章婉蘇秦　泉思湧參辯 間含棘林香　勝味御厨雋 遺珠信僧寶　了不見兵燹 蒼寒境四寂　手之忍釋卷
藤花墜來深　松巢白雲偃


