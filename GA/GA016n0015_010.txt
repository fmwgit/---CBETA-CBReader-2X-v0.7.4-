中國佛寺史志彙刊數位版, No. 15 大昭慶律寺志


湖邊山影裏　靜景與僧分　一榻坐臨水　片心閒對雲　樹寒時落葉　鷗散自成羣　莫問紅塵事　林間肯暫聞


一沼光涵四座寒　夕陽回首更凭闌　憑師早把青蓮種　他日期來結社看


紺殿倚城闕　諸方此受符　采霞澄秘閣　赤日射澄湖　寺古旃檀馥　林深燕雀娛　羣峰堪攬結　飛動欲誰俱


一半春光遇牡丹　又開芍藥徧禪關　久辜往約違蓮社　今續清懽到寶闌　垂露幾團花面溼　東風一陣燕泥寒　酒邊何物成奇供　綠筍朱櫻正滿盤


遲日開新霽　湖山頓有光　頻過沙鳥熟　獨步野雲長　一水分禪鏡　雙峰對法牀　丹青誰點染　吾意在滄浪


平隄湖水碧連天　小艇來尋瑇瑁筵　蘭宇秋風新爽塏　羽觴夜月正嬋娟　子雲已是成元癖　吏部唯應為酒眠　此去鹽梅重奏績　鳳池原有鳳毛傳


湖水平鋪半壁空　六橋終日領春風　漁舟爇徧波心火　僧寺敲殘月下鐘　城郭斜連山色重　樓臺深鎖露華濃　鶯花不逐東坡去　天竺高峰夕照中


小閣湖濱駐鹿車　水雲林麓翠交加　難將歸興償游興　一月并州客裏家


飯罷山僧後　俄聞報晚鐘　冰輪度銀漢　玉漏出珠宮　捫鬢知侵露　褰裳欲御風　凡心聲裏寂　應醒世人聾


斗室成獨坐　超然絕明滅　荻花夾路飛　誤認風吹雪　興到出關游　景會欣奇絕　秋蛩半壁吟　永夜聲不輟　虛窗敞四望　屋角漏明月　人生過隙駒　奄忽苦離別　逍遙西湖旁　足以恣歡悅


天福流傳七寶宮　白蓮名社古今同　由來示現然燈地　不逐昆明劫火空


菩提珠串滿檐牙　瓦鉢蒲團四十家　宛是化城開法寶　畫廊何啻駐三車


禪心塵事隔　僧臘一朝無　皓月臨池澈　涼風入殿蘇　收魚聲似鶴　貫石色如珠　頗覺須眉醜　從來愧佛奴


戒壇門外柳　直接斷橋青　徙市囂初遠　飄湖夢未醒　香雲遲度梵　曲榭滿函經　照壁餘燈影　隨烟亂曉星


長夏疑無暑　牀依雙樹陰　青蓮開士座　白月野人心　覺路空方見　浮名誤已深　塵緣何處息　清梵發潮音


湖邊柳外樓高處　望斷千山白雲路　闌干倚徧正愁余　又是天涯芳草暮


憶別溪山二十年　諸君音問亦蕭然　自慚真訣傳先覺　賴有斯文屬後賢　巗閣虛無含晚翠　雲峰突兀倚遙天　湖南萬樹茅堂靜　好共新涼理斷編


但能一夕往　已遂水雲心　人度香中影　舟搖空外音　幸無歌舞鬧　益覺梵鐘深　太皎難為繼　翻愁望日陰


企望其如惜別何　西泠清隱可無過　碧雲孤嶼歲華晚　紅樹綠橋秋事多　示病可同金粟現　招尋宜有紫芝歌　銀魚焚却無閒夢　只許青山屬釣蓑


迴合青山鎻梵宮　階前階後象王蹤　懸知超世非無本　法雨香雲不計重


詞客重來結伴遊　西湖風色滿南樓　一年兩醉丹楓日　雙鬢重尋白鴈秋　寒雨層臺空落木　晚山蕭寺有歸舟　銜盃強續登高興　把菊何須動旅愁


西湖寒水正瀾漪　野寺清鐘暮色時　沙畔露乾棲鴈草　城頭霜滑鬧鴉枝　同舟二妙何由得　落景丅峰此最奇　別路幾經回首望　螺山渺渺遠猶隨


不知香積寺　為慶等凝汾　境入空門寂　聲從覺路聞　金塘明夕照　石磴埽春雲　勿謂頻來此　逍遙上界分


昭慶祠頭春水生　大船長傍小船行　湖東日上湖西落　湖裏何時不是晴


環湖多佛舍　此地律門開　寶剎過橋見　香雲觸石廻　客閒看畫壁　僧定閉經臺　林外笙歌沸　游塵自往來

