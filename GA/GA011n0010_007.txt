中國佛寺史志彙刊數位版, No. 10 明州阿育王山志(第1卷-第8卷)

渾儀草昧　象物紛拏 或甲而乙　或萌而芽
萬殊成類　百寳攸嘉 故后稷布其種　□神農嘗其華
燧人更運　火正司軄 教以餁　炊之黍稷
易兹毛茹　成此粒食 是之為人天　是之為皇極
我聞維摩　曾語舍利 如來大慈　甘露上味 又見阿難　聞是香氣
亦有以飯食　以之為佛事 若長者主　若聲聞人
天諸居士　地虛空神 如聞飯氣　而亦來臻
況生生之位　有待之為身 猗與童子　供資砂糗
法主大慈　冷然虚受 伊鐵輪以授記　從滅度後
何寳塔之莊嚴　得未曾有 鳥道於許　人寰在哉
鬼神運　風雨濳來 白雲踊出　青山半開 含千輪之蓮跡　建百福之花臺
宋帝下生梁皇外護 太稷疇　司農蠲賦
臯壤映發　湖源灌注 既魚鱗以左右　亦犬牙而盤互
菑畬平秩　薹笠來思 爰疏畛畷　是務鋤犁
三農奕奕　萬畆祈祈 自膏腴而兼倍　矧雨露與華滋
懿兹開士　賞功司過 凢以犒勤　所以肅惰
東作方喜　西成是課 始象耕而鳥耘　終牛舂而馬簸
千箱既積　五榖斯分 味蒸甘露　爨涌香雲
孰云菩薩　而謂聲聞 摶須彌所不能盡　曷毘耶之足薰
藐爾赤松　猶田白玉 矧伊塔寺　神通付囑 信矣育王　能生金粟
彼鄭國之泥紫　如富郡之水綠
我來自東　經行成 淨業斯闢　善根方樹 式紀因縁　匪存章句
庶金田與石柱　山巍巍以常住


