中國佛寺史志彙刊數位版, No. 9 普陀洛迦新志

特降慈雲消蜃氣　常施法雨現靈光 從教印作蓮花主　石蠢林頑亦惹香


雙屐俄從銀漢落　一卷幾為石梁參 如來肉髻應非幻　最上何須駕鶴驂


雲開山洞曉　月出海門秋 時立梅岑上　乾坤雙眼收


天庵容我住　歸懶下山東


山氣誰噓晴不散　半籠祇樹半籠茶


分付巽郎勤掃盪　毋令雀舌減餘甘


獨傳梅信早　嶺外暗香浮


和風灑玉宇　清奏來瑤笙 睠言梅子真　千古留其名 願共遊仙侶　趣趾上蓬瀛


投竿翠碣踰蓬頂慈水翠碣，象山蓬頂，皆有梅尉遺迹　履穿四明凍雪幾千層 乘槎竟出大浹口　吾知免矣逃吾生
生前名氏雖可埋　死後孤岑翻以姓見稱 東有梅岑　西有嚴陵
婦翁郎壻同芳馨　東霍山高桐江清 門闌喜氣成客星　山川因之俱不朽
永為赤符曜長庚　斯人何藉神丹九轉成


二龜何事翻成石　想是當年不解聽


聽法不真龜化石　謾勞千載聚魚龍


不知伏羲前　此石名何等


何幸逢林遠　幽探絕世紛


鐘鳴刁斗靜　帆動象龜來 何必燕然石　始稱漢將才


磐陀說法處　猶在白雲隈


石壁雨餘泉出竇　栴檀秋老樹吟風 虔誠欲叩如來面　雙鶴盤旋下碧空


龍從洗鉢洋邊化　蓮就然檀定裏開 紫竹滿林看不見　怪來偏向石中栽


泠泠俱作梵　早已滌凡心


縱有繡腸描不出　直須絕倒叫神奇


我今猶不肯　臨去再三留


灑來石穴紛紛雨　激向巖中點點金 欲說此間靈異處　競傳大士聽潮音


雲封洞口塵氛絕　潮漲沙頭月影孤 欲就此中求至理　本來妙相一明珠


胸中邱壑少　筆底煙雲障 我來滄海外　到處得心曠 尤奇法華洞　不可說名狀
東西二三里　上下百千嶂 巨石削不成　細石出磨鐋 穿處等戶牖　坐來即牀帳
稍有空闊地　架樓供佛像 側出望旭亭　當前海萬丈 安得及五更　紅輪黑中漾


上下巧穿插　東西任眺陟 高瞰不疑危　深入鮮僻仄 徑多曲而通　泉香深且湜
老樹薜蘿扶　千株絕荊棘 小閣懸無腳　孤亭俯垂翼 欲雨見雲根　侵晨收旭色
我擬作斯圖　世無妙筆墨 頗疑混沌初　鬼工肆深刻


洞門塵迥絕　皓髮老僧閒


雲深苔徑滑　地僻鳥聲幽 茅屋藤蘿秀　青紅挂老秋


心境兩俱寂　真堪靜者禪


莫謂江南春信早　朝陽花木發春前


不因留聖迹　雕鏤恐無能


睇觀千百丈　真覺毒龍降


潮鼓盡成仙鼓樂　山光俱是佛光輝 忽然一陣香風起　疑見雪花鸚鵡飛


珍重平生志　難忘此日襟


時人著眼知音少　試問聲從何處生


慈航如可渡　此夜擬乘槎


恆河無數雖云闊　不及滄涯步步金


十年得復返山廬　亭亭發育仍如故 是知劫運轉滄桑　有根爭似無根固
蒼穹宏被豈尋常　珍重花神惟養素 故人邀我入香風　幾欲隨流乘杯渡
松濤謖謖空谷中　默自躊躇終懶步 寄語海南學道人　好向池邊覓歸路


好句吟成花亦笑　禪機悟到月初圓 歸來兩袖沾香露　猶是依依不肯眠


樹色秋擎出　鐘聲浪答囘 何期乘吏役　暫此拂塵埃


草巖花多瑞氣　石林水府隔塵寰 鯫生小技真榮遇　何幸凡身到此間


梅福留丹赤似橘　安期送棗大於瓜 金仙對面無言說　春滿幽巖小白華


和風灑雲龍　清樾培佳程 睠言遊仙侶　趣趾成蓬瀛


月下明珠鮫女泣　雪中飛觀羽人居 秋風吹老珊瑚樹　不見麻姑錦字書其一


秋高鴻鵠排雲去　夜靜蛟龍出穴來 借問乘槎向何處　五雲咫尺是蓬萊其二


層巒偏向雲間出　飛瀑全疑天上來 自是修真奇絕處　何須弱水問蓬萊


一枝鸚鵡多饒舌　徧海蓮花不染心 謁罷潮音靈洞口　皈依願發晚濤深


肅拜聖儀明滅裏　囘看人世有無中 殷雷頻吼潮音洞　何處西方更發蒙


扶桑夜沸三更日　祇樹光生五色霞 我亦有冠慚未挂　梅岑何處覓丹砂


若非鸚鵡原能語　誰解蓮花不染心 五十三員知識盡　可勞踪跡問浮沈


玻瓈千萬頃　水月映人天


風靜磐陀開寶界　日舂崖洞湧潮音 頻伽異鳥聲聞切　但說排山地布金


羈紲自憐留鈍質　皈依尚許悟圓通 霜鐘午夜聲初徹　坐看扶桑日擁紅


暝霞常映三生石　旭日初開四照花 消盡浮生苦海厄　應知功德徧恆沙其一


更聽潮音如梵語　千秋崩倒渺無垠其二


雲生磐石空中色　月到栴檀象外幽 寄語香巖問耆臘　前生曾結淨因不


疎磬清音超彼岸　禪林明月照如來 莊嚴寶藏咸瞻仰　振古乾坤一壯哉


蓮花隱現搖波白　竹葉參差著石斑 莫道莊嚴消息遠　月明滄海聽潺湲


欲參大士真空偈　好泛如來般若航 見說九重頒象教　恩波早晚徧遐荒


蓮洋人渡蓮為楫　雲水僧居雲作臺 到岸了無機事事　沙鷗慣熟也忘猜


夜半疎鐘清帶梵　天中空水碧澄秋 莫言苦海無涯際　彼岸分明在上頭


人到名山知佛國　誰從苦海渡慈航 一聲鐘磬空雲水　九品蓮開萬斛香


翠竹嫩滋山寺雨　紅蓮豔奪海天霞 由來一葦堪航地　莫道茫茫未有涯


直將超世界　詎獨解天弢其一


天女咸悲仰　童真亦屢參 捨家猶蓄髮　長此事瞿曇其二


龍獻寶珠歸象罔　僧留香飯與黿鼉 我來欲發如來藏　老傍寒松學鳥窠


萬頃風雲浮碧玉　九天日月布黃金 閬州恍在藤蘿外　夢入西方不住心


月映寶珠明上界　星隨燈火散中流 黃塵白髮真無賴　彼岸慈航何處求


為民遙頂禮　願普恆沙金


異鳥聲和仙樂細　靈鰲背閃佛燈紅 神洲別有三摩地　況與蓬萊咫尺通其一


日斜空水澄如鏡　微有冷風送暮鐘其二


僧歸雲水袈裟溼　佛散天花殿宇香 悟得無邊先及岸　了知東土是西方其六


五雲瓔珞莊嚴妙　七寶琉璃般若深 菩薩泉名功德水　但教一洗盡凡心其七


祇因海浪兼天遠　轉覺香臺與世違 塵土劫灰都不到　蓮花開落是禪機其八


經繙貝葉聞清梵　座擁金蓮結寶臺 一片空明浩無際　遙瞻宮闕近蓬萊其一


千秋香火真如地　萬國梯航大士家 愧我凡夫遙頂禮　欲從蘭若問三車其二


晴晝幢旛開霧靄　清宵鐘磬起黿鼉 滄溟地僻人稀到　喜共胡僧逐隊過


靈洞千年仍竹葉　香林無處不蓮花 等心隨順如相許　早向門前駕大車


依微石室窺無相　彷彿珠幢見辨才 誰似神僧杯可渡　摩尼自取照蓬萊


色界豈知天下大　香臺惟見世中尊 更憐末法誰梁棟　為有生公石可論


風靜靈旛鯨海宴　月籠祇樹蜃樓吞 登臺長嘯煙雲裏　掃卻凡塵道自存


當時現法身　青蓮大如席 龍神日來朝　洪濤恣噴射 滅沒數點煙　天盡地無坼
波湧山勢搖　日蒸海氣赤 境內萬里舟　域外三韓舶 乘潮破巨浪　亂颿互相躑
皈德然異香　拱手晉名璧 昨年詔使至　旛幢映巖石 真如故無言　眾生自奔迫
遂令瀁漭中　今古長赫奕 西方有聖人　東海乃其宅 我今飛渡來　膜拜恍今昔
摩挲薝蔔花　四望曉天白 忽憶生前事　廿年此面壁


磐陀望三島　咫尺是蓬萊


何時登彼岸　側想在慈航


向夕煙氛斂　佛光似可求其一


經為魚龍說　人將鸛鶴羣 慈航如可借　不厭往來勤其二


月白滄溟鼉鼓振　風迴大壑梵鐘遲 波濤浩渺諸天靜　幾見游龍覲法師


無邊慧日懸祇樹　不盡慈雲接洛迦 更有寶光金色麗　令人滌慮問三車


磐陀石上三生偈　優鉢羅花四照餘 到此不知何彼岸　經聲天語自如如


金容如可見　徧界灑甘霖


佛以應權多著相　僧因領眾不成關 為儒未許皈依甚　捨得齋錢亦自慳


天女散花參聖諦　應真渡筏叩玄詮 慈航一一資龍藏　稽首金仙了俗緣


風動繡旛看舞鳳　雲生畫棟欲飛龍 徘徊忽上千峯月　海印光寒起暮鐘


夜光破暝旭初上　晴雨飛空龍欲來 妒殺名山僧占盡　閒敲鐘磬在雲隈


大海總名功德水　法身元是妙明臺 望中直接蓬萊境　盡向楊枝灑處來


天澄虛白遙連壑　山淨空青下滿樓 剩得禪心同漭蕩　何須消息問泥牛


雲擁祇林凝蜃氣　香飄佛殿散龍腥 總知極樂西方界　萬頃銀濤一淨瓶


貝葉繙時禪幌靜　天花飛處慧香來 須知色相原無著　水上青蓮是法臺


金沙灘上僧歸月　紫竹林間鳥破煙 只辦直心皈大道　無煩寶筏渡迷川


泥封綵絢丹砂鼎　蜃氣香浮大士經 說法夜闌人未倦　可知東海絕聞腥


紫竹林開小白華　秋風處處優曇誇 煙霞別是人間世　水月孤懸大士家
臺殿風高響鈴鐸　淵靜魚龍聽說法 宮使傳經雲錦張　山僧揮麈天花落
自慚身是宰官身　囘首空憐車馬塵 為仰慈靈參大士　一泛仙槎牛女津


寂寂香雲成法界　離離紫竹是禪心 名山應有神靈護　龍氣長吹落日陰


憐余攖世網　寧不愧山靈


疊巘松濤清梵唄　干霄籜影露真風 獨憐臺上磐陀石　花雨紛飛散遠空


御函別啓新蓮藏　浩劫重開舊寶陀 水月觀中龍子出　栴檀林內雁王過
潮音作梵山齊吼　野衲棲巖雲滿窩 玉筍點斑留片石　金沙疋練護恆河
莫言島嶼津梁少　翻覺風濤世路多 兩度祝釐登彼岸　願言千載不揚波


寒潮作梵連松韻　明月和香透竹叢 白鶴下來秋色靜　支公玄度此心同其一


盤雲怪石疑將墜　噴雪潮音只自雄 水月任教觀自在　松窗半偈釋塵籠其二


大士化身無住地　子真遺世尚留臺 太平香火當年盛　離亂禪棲半草萊其一


歸潔幸於塵界遠　逃虛敢謂考槃寬 維摩丈室堪休歇　不願遊仙駕彩鸞其二


雲封古洞飛仙蝠　潮落平沙見石鼉 對境寂然忘故我　一時脫卻舊來窠其三


勞生迹愧栴檀地　入世心澄般若臺 最喜磐陀梯絕頂　滄波東去望蓬萊


鳥出銜香花不落　龍歸聽法殿無腥 蓬萊清境非人世　好斸珊瑚蓋草亭


蒼茫蜃氣晴疑雨　淅瀝寒聲夏亦秋 乘興相尋往古蹟　卻忘歸約渡頭舟


樹深颺奇采　洞古發清磬 疑非人間世　客心與禪定


徐市至今居遠嶼　衛溫自昔到夷洲 求仙不遂還求佛　稽首慈雲豈浪遊


峭壁迴時流急湍　幽宮深處挂殘虹 棲遲野鳥閒舒卷　疑似山頭趁晚風


夜寒投止宿　禪榻有儒書


風捲波濤聲疊壯　天開石塔影層浮 生平愧我多飄泊　長嘯何時學隱流


夜來駭浪息　漁舟呼兩箇 心誠二人同　風順一帆播 須臾登彼岸　歡喜同聲和
洛迦比峨眉　孰小而孰大 普賢與觀音　誰輔而誰佐 大士能救苦　眾生樂附和
自從皈依後　塵勞都覰破


香閣曉飛晴靄溼　珠林春放白華妍 了知眾相原無著　性海澄澄有渡船


紺宮碧瓦觀瞻遠　異壑靈巖應接忙 安得紅塵無箇事　披緇宴坐任滄桑


世間莫我憐青眼　谷口逢僧話白頭 彼岸更教何處覓　一聲鐘撞碧峯秋


蜃氣已開香閣靜　龍巖不隔洛迦懸 當年感入瞿曇夢　早覺靈光一點圓


潮寒晚落千層雪　嵐翠晴開十里松 恭為聖朝多寵錫　奎章高接紫雲封


絕壁當街通紫氣　平沙連海展金光 磬鐘定後諸緣靜　孤月圓明挂上方


僻徑時逢孤獸過　危巢暮見眾禽還 老僧莫怪忘歸棹　亦擬棲神水石間


寺與雲齊全古樸　庵如星散半荒涼 聽經說法尋靈迹　踏破苔痕策步強


偶然捧書卷　隨意就陰桐其一


檻外饒綠筠　牆下有流淙 柴門不須掩　依仗白雲封其二


潮聲夜落龍吟外　天籟時聞僧梵中 何必辛勤尋解脫　耳根觸處即圓通


廣傳衣鉢賢王澤　遙溯源流大帥才 佇聽晨雞清報曉　九垓應效舞三臺


煙橫島嶼香航集　梵響樓臺野客過 莫訝好山登眺晚　陵空紺殿愈嵯峨


鯨吞海印三秋月　日射金盂百道光 始信洛迦隨處好　石頭坐坐也清涼


龍眼有泉流玉液　虎巖無路覓金鐶 珂公一往空陳迹　梅嶺誰來再啓關其一


靈洞玉書丹竈在　蒼茫何處問仙翁其二


夜深學趺坐　明月入松龕


海外奇峯翠入天　峯頭朵朵削青蓮 名山如此不肯去　成佛應居靈運前


傍曉日升東　祥輝照眼紅
眸開千里曠　心靜萬緣空 色相窺難定　光芒射處通 扶桑疑可接　好趁一帆風


龍宮蛟室霧絪縕　幾樹珊瑚認未真 雪裏頳霞高十丈　紅綃恐是獻珠人


山山爭說採香芽　撥霧穿雲去路賒 製就漫將鑪火試　絪縕佳氣徧僧家


珊瑚幾樹傍蓮臺　薄靄絪縕鎖不開 漫向定中窺色相　分明龍女獻珠來


花飛六出滿光熙　見晛猶知造化奇
世界三千齊色相　蓮臺十二現牟尼 天排玉壘難尋路　鳥向瓊林特借枝
看到彤雲消欲盡　上方無地不琉璃


何故不肯去　中流砥一岑 海潮日夜吼　傾盡大悲心


蕭梁臺殿草茸茸　面壁親傳少室宗 隻履西歸無覓處　惟留明月照孤峯


嵩山人如壁　補洛壁似人 獨立孤峯上　誰逢葱嶺身


不著西兮不著東　本無背向在山中 蘆枝浮海知誰載　赤腳且行最上峯


幾樹疎梅倚石斜　問梅開落屬誰家 東風昨夜頻吹到　也作如來小白華


子真隱吳市　胡為在海涯 豈慕巖谷幽　與佛成一家
梅岑留遺迹　高迥陵青霞 我來當三月　滿林杜鵑花 披襟一長望　海濤浴浮槎
三山如可到　蓬萊路不賒 稚川晚得道　豈真在丹砂 一令復一尉　超然不可偕


春雲天地綠　灌木落寒峭
何圖入海南　子真領其要 鹿裘念一夫　幽棲有同調 嘗聞三神山　方士久不報
靈砂得真鉛　眼底燒丹竈 茶寮植鐵蕉　安榴赬照燿 異境除塵纓　禽鳴宛先導 淙淙疎清泉　海月動微嘯


遙憶南詢子　東方特特來 憑空長在定　星月夜登臺


何年巨靈展雙手　劈盡千山萬山後 餘技猶能向此間　點綴峯巒無不有
觀音洞裏石玲瓏　觀音洞外石相負 層層枕壓鉅細橫　大石如岡亙其首 上承一石狀如菱　坐有百餘人可受
底平一綫曾不連　黠者隙處支碎瓿 其旁大石復數尋　前有二石龜形醜
豈因頑石能點頭　龜來聽法亦所偶 吾謂磐陀如片雲　或者菩薩乘之來洞口
巨鰲鼓鬣忽相迎　遺此海濱當石紐 望夫老婦能化石　況茲靈物千年久
指看磐石有時飛　兩龜眼赤應能走


洛伽二百里　巨石不可數
磐陀獨標異　其以神佛故 方廣十餘丈　崖巔誰輦附 念彼觀音力　黃金可地布
說法驚波濤　兩龜競相赴 至今巖石上　昂首吐煙霧 聽法豈無人　水族反得度
千載留磐石　令人屢迴顧


阿誰信得毓靈奇　怪石陵空卻坦夷
聊藉蔕根千載固　安然位置萬年基 登高偏喜身殊泰　濟勝還愁勢欲攲
過此再尋紆曲徑　笑看一對聽經龜


煙水重重只一人　分身滿地太零星 不知當日毘盧閣　幾見銅頭鐵額形


石暈斑斕水氣昏　競傳靈迹鑿山根 試看墨潑桃花石　一樣潮音紫竹痕


怪石陵空高百丈　橫亦如之薄如壁 面紋平削豐碑樹　頂上峯攢錯凹凸
足根離合綫路通　渦中鼎立無差忒 下無根柢上無援　背有贅疣腹有隙 豈是　媧鑪崩裂鼎傾瀉　五色絲飛一片赤
抑或　月中修斧屑亂墮　八寶堆中碎琥珀 留落人間千萬年　桑田滄海幾經歷
法華洞　磐陀石　聽經龜　短姑迹 名山靈異登志乘　附會其辭曰膾炙
山僧指點半依稀　勞我登臨折齒屐 嶙峋突兀聳奇觀　沒膝春茅谿徑塞
荊行棘走履踵決　裳裂衣穿手龜拆龜，音羣，手裂也。 艱辛歷盡一瞻拜　周帀摩挲不能釋
石乎石乎宜自愛　勿向塵中爭黑白 君不見　璞玉未剖光沈沈　徒使卞和被嚴斥
又不見　良桐被爨聲錚錚　不遇中郎誰珍惜 棄瑜取瑕惟所好　有才自炫轉遭厄
幸賴不脛處山阿　莫將大塊登几席 曠代難逢真賞人　鐫題亦是知音客 夕陽蒸鬱明霞彩　薜荔斑斕凝黛碧
我來為易紫雲屏　赤水丹山同赫赫


謝卻長安道上塵　人間騏驥那能親 昂昂逐日追風骨　芳草橫眠海角春


縛屋新開一塢雲　種桃恰傍蟠桃石 清風明月共長閒　不問人間何旦夕


野衲齊繙貝葉書　磬聲遙度暮沙虛 神龍聽法妖蛟舞　親見如來金臂舒


巨靈劈奇石　海岸豁深洞
中廣如室房　其巔裂罅縫 下窺深以窅　勇者生奇恐 怒濤澎湃來　狂飆善激送
一觸迅雷轟　再觸巨鐘從 天地殊晦冥　林樾相震動 巨浪倏吞吐　盈涸在操縱
來驚瀑布飛　迴駭明珠弄 誰擊冰壺碎　瓊瑤錯萬鍾 當其疾怒時　下拒乃上湧
乘竅汎躍騰　灑面成霧淞 不知濤作雨　驚身墮崖空 造化工幻戲　神聖假示眾
哀哉洞口人　何時醒塵夢


兩日得追隨　遊子怯腳力 徘徊不敢前　僕夫請少息
人生名勝區　一失難再得 攝衣直前行　不覺重嶺陟 風逼萬樹斜　沙鬆雙屩沒
潮音倏入眼　使我肅胸臆 我思清淨根　心契無相色 見者固渺茫　傳者復逆億
天窗洞頂開　紫竹壁間匿 潮頭激丈餘　既揚還復抑 上湧山頭傾　下湧山腳拭
龍神數千丈　來去生羽翼 聽言方擬議　暮鐘喧耳側 急歸恐逋亡　奚童呈筆墨


海岸潮音洞　波濤日夜流
石崩牢設檻　巖隙補為樓 峭壁摩文古　高僧避世幽 斯遊冒艱險　對此豁吾愁


鐵瓦翬飛久不存　金光重現荷皇恩 欲知大士今何在　靜聽潮音撼海門


雨晴春色滿巖前　散步尋幽小洞天
忽訝山空通碧磵　旋經石室接清泉 昌黎只解稱盤谷　摩詰徒能畫輞川
試問法華如可借　便須從此謝塵緣


雕鎪萬象結星胎　兜率天宮戶牖開 靈隱寺峯纔一角　西湖驚詫說飛來


苔徑紆迴雅致多　玲瓏巖洞繞卷阿
方經翠竇當泉石　又見雕窗啓薜蘿 我向此中參七諭　人於何處問三摩
同遊喜訂重來約　謂可清心不厭過


閱盡名山香剎界　惟於此地獨鍾靈
空清不亞神仙府　轉折如翻貝葉經 越過飛梁門戶別　攀來懸磴薜蘿青
盤桓到得峯初半　又見銜題觀旭亭


萬頃潮光湧日光　天吳送景出扶桑
山鐘扣醒塵間夢　海客燒囘洞口香 黛色未分籠宿霧　曙暉先已到朝陽
漁舟釣罷揚帆去　一曲清歌引興長


大觀滄海太陽丸　萬里秋光豁目端
玉鑑半開天氣爽　金烏一照地形寬 山山雁渡霜風早　樹樹鴉啼曉月殘 欲繫長繩雖有便　恐昇無上逐應難


高崖絕磴勢穹嶐　峭壁平分浩渺中 色相儼然波接引　灑來花雨化長虹


補陀山左壑深　懸崖拍浪峯敧嶔
歷級下上四五折　手捫足躩時驚心 水石搏激無晝夜　不斷轟雷成古今
何年斧劈兩壁分　日暮風雨蛟龍吟 洞門直下百千尺　望之杳冥生寒陰 霞光倏眼照石壁　俯首瞥見觀世音
石欄匍伏歎靈異　儀容端靜披紅襟 有時鸚鵡鳴洞口　視之未久無追尋


山水多奇緣　況復挾勝侶 磴道穿梵音　上下身傴僂
夾壁自摩天　未闢五丁斧 憑欄窅然深　滄海一壑貯 雪噴萬古雷　簾捲四時雨
掀髯一老人　白皙半可覩 倏忽妙色相　莊嚴手揮麈 冉冉下金身　觀者蓋如堵
長干湧浮圖　瑞靄千絲縷 自謂最靈貺　對此難比數 浩蕩愜幽懷　翰飛出塵宇


我生漫道佛無緣　望到梵音卻儼然
點滴雨疑甘露灑　靈空巖擬法雲纏 輕衫恍惹清風舞　活象還同滿月圓
更有十分真色相　添青半臂畫難全


買得扁舟到洛迦　羣峯日日繞煙霞
乘雲已上磐陀石　躡屩還過千步沙 頻禮斷崖思現相　卻憐老眼未生花
衰殘不禁忙囘首　萬里滄溟水一涯


東望汪洋萬馬奔　潮囘兩洞撼晨昏
天窗屹屹通蛟窟　石甃嶙嶙控海門 浪破長風飛寶筏　波搖片月洗靈根
洪濤聲裏聞仙籟　震及雲山億萬村


自到長汀後　何年出定關 度生生自度　且向洞中閒


黃如金色輭如苔　曾步空王寶筏來 九品池中鋪作地　祇疑赤腳踏蓮臺


誰把珠沙布得成　傳聞佛步此中行
捲將浪影千尋白　鋪就潮痕一片清 不管晴陰雷慣吼　纔交子丑日光生
想來淨土貪癡淨　滿地黃金卻不爭


梅尉丹鑪火不溫　疎枝淡月島煙昏 只愁海叟吹龍笛　攧落羅浮萬樹魂


萬樹梅花開滿灣　冥濛春色駐枝間 囘思仙尉成丹日　開落隨時待九還


扶桑旭日射朝霞　春入疎梅瘦影斜 一自星龕依雪竇　只今錯認是曇花


梅花萬樹滿前灣　仙尉於今丹竈閒 春色自來還自去　何曾一片落人間


一泠泠澈底清　鏡人心影得嘉名 誰言觀海難為水　雨後飛泉十丈贏


始倡宗風地　人名泉亦名 洪濤千萬頃　何似一泓清


清江使者夢冥冥　五兆空嗟朽甲靈 豈是來遊蓮葉上　水天霧冷月痕清


丹竈無存汞已灰　一泓泉水碧山隈 須知當日乘槎意　不為求仙海上來


泛海投簪一葉輕　求仙恐似強安名 空傳一勺巖間水　照見當年心地清


壽春仙尉早忘家　避地終浮海外槎 一斛澄波贏萬頃　至今猶宿漢煙霞


新室衣冠視若泥　飄然浮海鑿山池 丹成跨鶴歸何處　想見清泉對月時


水滿波澄月色明　幽香遙拂晚風清 忽驚身在蓮花上　更待何年說往生


俗侶去　閒雲留 水洗耳　石點頭 朗和尚　百無求


泓然而止　廓然而虛
不取於相　如井覰驢 中有金鱗　破網而出 雲行雨施　非池中物


熒熒一點照迷津　光奪須彌日月輪 萬劫靈明應不滅　五燈傳後與何人


波上芙蕖盡著花　香船盪槳渡輕沙 珠林只在琉璃界　半壁紅光見海霞


慧日澄圓覺海中　白蓮香滿獻花風 何人不道天香杳　已自樓船面面通


漫道觀音色相空　鐵蓮花放滿江紅 從知佛力洪無量　海國於今瞻拜崇


山月出天末　水面生晚寒
扁舟劃然往　萬頃相渺漫 星河自搖撼　島嶼青屈盤 遠應壺嶠接　深已雲夢吞 蟠木繫予纜　扶桑纓我冠
寸心役兩目　少試鯨魚竿其一


起尋千步沙　穹石塞行路 怒濤所摐擊　徒以頑險故
卓哉梅子真　與世良不遇 上書空雪衣　燒藥迺煙樹 玄螭時側行　縞鶴一迴顧
從之招羨門　滄海晝多霧其二


茫茫瀛海間　海岸此孤絕 飛泉亂垂纓　險洞森削鐵
天香固遠聞　梵相俄一瞥 魚龍互圍繞　山鬼驚變滅 舟航來旅遊　鐘磬聚禪悅
笑撚小白華　秋潮落如雪其三


天抱琉璃宮　鰲柱不見底 誰騎香象來　明月弄空水其一


山椒石壁寒　沙岸水痕泐
濤聲日夜喧　禪心自空寂其二


白馬馱經來　乃在大海外 誰知震旦中　有此無色界其三


寶殿低秋浪　疎鐘入夜風 身心無處著　始悟本來空其四


驅石連鰲事有不　蒼茫天地總輕漚 乘潮夜覺星河覆　破浪時驚日月流
百谷龍蛇歸大壑　空王香火屬孤洲 邀僧施食龍歸鉢　拄杖看雲蜃結樓
老蚌戲珠宵出浪　文鰩吹霧晝迷舟 旁通異域應無數　咫尺神山若可遊 坐看飛仙乘嶠去　行逢老衲借杯浮
如來若許親摩頂　願得誅茅最上頭


忽然飛渡海之東　海色澄清霄漢通 借問此心何所似　白雲映水月當空


洛迦山浸海波中　大士西來彼岸通 不是世人迷苦海　肯教說法到天東


翠壁千重盡　滄溟萬里開 龍宮吞日月　蜃氣擁樓臺
五嶽誰飛錫　三生此渡杯 地疑人境外　身似梵天囘 紫竹藏鸚鵡　青蓮見善財 海神聽法至　天女獻花來
慧眼觀千界　潮音振九垓 皈依持半偈　甘露灑塵埃


我家世居瀛海東　煙波滿眼青濛濛 我生夙抱探奇癖　十洲五嶽期過從
金門一旦謬通籍　矯首滄洲思無極 憑誰寄我仙山圖　開卷神飛渺南國
秋濤灝瀚秋雲賒　紫翠中浮小白華 瑤光遠映三摩地　金色平鋪千步沙 蛟宮鰲柱出贔　寶相珠纓示神異
慧照孤懸震旦中　慈航飛渡閻浮際 一襟水月共澄鮮　真歇關頭好息緣
泡影河山忽明滅　恆沙世劫幾逃禪 馬首京塵幾十丈　西風吹滿青袍上
苦海冥冥日望洋　津梁咫尺徒神往 題緘為報大將軍　莫散磯頭白鳥羣
他日浮槎指南海　相攜同禮白巖雲


獨上磐陀四望寬　青螺一帶抹煙巒
樓沾蜃氣全疑溼　潮落沙痕半未殘 波面紅蓮開一丈　巖前紫竹長千竿
朅來頓悟圓通理　手挈銅缾汲巨湍其三


不因禮佛到翁洲　那識乾坤屬一漚
欲就此中超幻劫　更從何處覓閻浮 雲光佛日三千界　海色仙人十二樓
幢蓋蕭蕭金磬冷　碧山黃葉寺門秋其四


翡翠臺吞島樹冥　珊瑚簾控海峯青
香船幕客帆投浦　寶塔霜鐘月在缾 聖主紫泥封賜詔　內官黃帕捧函經 人非人等俱聽法　夜半龍來殿不腥其五


萬里濤聲繞翠微　松門蘿幌到人稀
黿鼉隱現珠林寂　龍象經行佛日輝 紫竹已同羣木秀　白鷗猶帶晚潮飛
梅山儻寄長生藥　欲向滄浪問息機其三


不挂西來百衲衣　寶冠瓔珞啓朱扉 宮中萬古皈依地　六月祠官海上飛其一


葛井梅岑迹較奇　吳門勾漏隱何時 磐陀石上三生話　蝴蝶莊周兩不知其二


環海皆山青未了　來看補陀山色好 補陀山靈現溟渤　圓嶠彷彿擬蓬島
金泥光閃梵王宮　欲謁未謁先為容 自知身已騰河嶽　逞將一往馳蛟龍
始遊洞天繼絕壁　歷盡陂陀三百級 芒鞋踏破海南雲　玲瓏怪石迎人揖
峯巒蘊藉有奇姿　樓臺半露瓦參差 三分樹色二分竹　濃青淡綠襯相宜 清磬一聲塵世外　梵音上接諸天界
十年久約此間遊　到此了卻遊山債 山僧引我入松寮　松風鎮日聽蕭蕭
燒茶爇篆棲息處　別有名花香六朝


我本山中人　夙具遊山癖 況有竹林賢　左右相提掖同遊者為烏程周慶森叔姪
言作南海遊　海岸尋幽僻 補怛洛迦山　形勝昭往昔 未登梅仙岑　先訪短姑迹
怪石青鼓青　小山白華白 金沙千步平　無風亦渹湱 法華一洞幽　巖扉兩分擘
梵音與潮音　朝暮吼潮汐 奔濤若怒雷　驚心又動魄 最高菩薩頂　去天僅咫尺
置身雲霧中　異境想天闢 怪哉飛沙隩　碎金續斷磧 普濟與法雨　前後一嶺隔
其嶺名几寶　寶石累千百 珍珠古佛裝　貝葉藏經譯後寺有珠佛一尊，珠大徑寸。貝葉經，葉如黃箬，經皆梵字。
三十二化身　寶相備聾躄前寺有三十二應大士畫像 巍巍九龍殿　輪奐耀金碧 玉佛外洋來　蓮趺恣刻畫前、後寺及靈石庵，均有玉佛，來自緬甸國。
紫袍內府頒　龍章猶顯赫清聖祖御賜潮音和尚紫袍，猶藏息耒院。
瞻禮雜士女　羅拜交履舄 東西兩天門　鳥道險且窄 達摩與天柱　孤峯聳山脊 磐陀如盤托　中通一綫隙
旁有說法臺　方廣容數席 觀音洞在下　盤旋如半璧觀音洞中有一柱，可環而走。
石中萬个竹　松下千年珀紫竹林之石，內有天然竹葉影，名紫竹石，又山中多古松。 二龜石尤奇　似受人鞭策
美景不勝收　胸中邱壑積 遊興尚未闌　歸裝催海舶 再至朝陽洞　摩崖為題額歸時，周君重至朝陽洞，摩崖題名。
莫道空手囘　載得一拳石歸攜紫竹石一片


夜分猶不寐　起來步林月
歎息勞生擾　顧影慚白髮 寒威侵逼人　覓火燒榾柮 烘罷上禪牀　真妄一時歇其三


山中行　閒踏青 沒意智　沿路扯葛藤其一


山中住　煨紫芋 拾枯柴　不伐長青樹其二


山中坐　偶囘顧 牧童兒　問我牛何處其三


山中臥　無事做 醒來時　紅日將西墮其四


特來此地覓曇華　踏破芒鞋路轉賒
問道不尋前太守　聞鐘卻憶舊僧家 風翻祇樹搖清影　雨過蓮洋變紫霞
囘首磐陀山外景　扁舟一葉夕陽斜其三


白雲紅樹梵山頭　躡磴攀蘿徑轉幽
斜日荒荒巖際下　清泉淺淺寺前流 短姑勝迹名猶在　大士殘碑蹟尚留
千載廢興真夢幻　青燈夜夜思悠悠其四


來往洛迦滄海間　欲求真訣駐衰顏
星河半落巖前寺　雲霧初開佛頂山 千步金沙風浩浩　百年仙井水潺潺 不須更堯菩提路　滿目生情豈等閒其五


