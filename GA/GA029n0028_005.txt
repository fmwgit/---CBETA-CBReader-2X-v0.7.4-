中國佛寺史志彙刊數位版, No. 28 龍興祥符戒壇寺志

四百八十　寺數南朝 花飄晝雨　梵沸晨潮
隨方景附　襲構爭翹 宅傳捨鮑　字記題蕭
十寶虹流　千燈霞爇 慈輝可依　聖火無滅
現光明拳　宣廣長舌 了此音塵　莫可思說 我頌我佛　皇矣能仁
濟物無物　捨身有身 真俗兩諦　化應一因
花間坐我　果裏藏人 愚生莫知　墮諸苦惱
藤鼠意成　井蛇心造 瀹繭徒焦　黏蠅易稿 誰空四纏　得皈三寶
時維大覺　普照幽塗 拔離火宅　明示衣珠
一瓶淨水　七箇團蒲 不有於有　何無於無 世界風尖　修羅兵劫
如網之吹　如眼之眨 大夢千年　小參一霎
會得若空　了無賸法 我來初地　喜還舊觀
寶衣欲舉　天琴自言 微窺月指　妙論風旛 龕童効抃　龍象騰歡
栖頭陀　子山麥積 式闡禪風　長流梵澤
芥子積城　羅衣拂石 石泐城空　此碑不易


虎林北隅　琳宮一區 始基元代　鼎盛明初 大起宏規　嘉名肇錫
人有其寶　皇建其極 眾妙之門　羣真之庭
潤以風雨　鼓以雷霆 中遭鬱攸　焦土敗瓦 經百餘年　後有興者
峩峩瑤闕　宛宛雕梁 愕眙遠邇　眴轉低昻
井鉞參旗　雲牕霧閣 中有至人　延年勿藥 空虛生白　楹栱流丹
廓其有容　高不勝寒 蒼松有聲　白鶴無語
天風鏘然　步虛引去 仙居玉樓　帝留瓊館 爰清爰靜　既巍既煥
舊觀頓復　新宮落成 我銘兹殿　媿山元卿


