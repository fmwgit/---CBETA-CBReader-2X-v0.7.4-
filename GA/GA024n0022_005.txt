中國佛寺史志彙刊數位版, No. 22 增修雲林寺志

梅花開時　前村深雪


語息則默　學人更參


惟師之盛善常然　不冺不墜斷可見矣


惟其善鳴　譬如雷風 言而非言　以開羣聾
猗歟遠師　心傳大雄 如應響谷　如待問鐘
既得其承　龍象影從 明詔再錫　又彰其逢
發明正宗　摧折妄庸 法席屢遷　道契九重
於古有光　為譽益崇 順緣而歸　自昔所同
明月攝彩　浮雲無踪 我為銘詩　刻劃太空
於彼戲論　記其初終


偉哉光公　宿習戒定 頼入悟門　遂傳心印
福慧兩足　行解兼進 巍巍孝宗　見聖由聖
與師晤言　謂發深省 晚歸東菴　不倦接引
八十三年　報緣已竟 勿云明鏡　昔見今隱
一物本無　何用照映 勿云空谷　有叩誰應
十方皆空　何論銷殞 摘葉拈花　繫風捕影
持問塔中　解顏微哂


石奇而怪兮有惜不惜　眡人兮猶人眡石 夫二三子悠然會心　攀高陟遐　隱搜細尋
捫蘿鳥輕　籋雲景沉
俯闚嶔　側行岑崟 磅礴巖阿　裴回磵陰 洗濯雨蝕　摩挲蘚侵
獸駭始蹲　鸞囘欲升 介如其質　鏘乎其音
如考琮璜　如擊球琳 如獲大貝　如致南金 室邇兮其何能及　石遠兮輦無傭
直屹如林兮若拱而揖　百夫睨兮無用其力
若夫坡阤兮盤　峭峙兮桓　王佐才可就而不可致
權奇兮巧　玲瓏兮小　市鄽隱可致而不可馽
俯疏簷而巍插　挂綺疏而環植 立中不倚　凜姿淡如
卻步欲前　傴僂反趍 匪卑媟尊　匪親簡疏 匪璞貴雕　匪瘠貴腴
蔭之以綠蕉密葉之凉　友之以青琅方寸之虛
澤之以金莖沆瀣之清　鐫之以石皷斷缺之餘
堅不可鐫　頑可澤與 將為魯叟之堅乎　抑為瞽叟之頑乎哉
或曰是石也　皆有飛來之一體 始焉飛來終焉飛去　固蕩誕謾紿兮不可復據
夜半有力者負之而趍　吾恐昧者不知兮防之不預
因作而言曰小子識之　庶乎一得兮有補千慮


歐陽之學　宗師於世 其徒喧闐　攻我以喙 童首儒林　氣索力屈
公於是時　粹然一出 天縱之辨　武庫縱橫
璜璣捍我　如護目睛 義如串肉　理如析薪 一時名舉　聳動縉紳
世尊舉身　毛孔俱笑 如公語言　筆下皆妙
六物不壞　未易致詰 豈其踐履　明驗之力 宗教之衰　河壞山摧
冠巾緇衲　其寒如灰 拂拭塵翳　見氷雪容
拜起而喟　涕落無從


龜搘牀　鵲巢肩 鶉百結　芋火然 貌堂堂　人中天 師子吼　遍大千


硉硉矹矹如祝融太華　高不知其幾千丈 軒軒轟轟如驚雷唳鶴　聲徹乎九天之上
道在真空　空即無相
以相求之　如盲摸象 乘機應物　河嶽震響 眼如掣電　舌如奔浪
轉大法輪　說無盡藏 當恁麽時　有識之者箇是徑山和尚


平生嫌遮老子　說法口巴巴地 若是靈利阿師　參取畫底妙喜


名動三朝　話行四海 撤手歸來　雲山不攺 人言大覺同龕　師云老僧掩彩


右街三考左街昇　跨朗籠基只一僧 遍界光明藏不得　又分京浙百千燈


臨濟一宗　先佛正傳 應菴父子　以一口吞 金圈栗蓬　晚授松源
松源初心　論刧參禪 于一笑中　疾雷破山
坐入道場　眾於濤瀾 金鏃脫手　碎首裂肝 彼昏何知　萬里鐵關
後十大劫　摧山湮川 法力所持　此塔巋然


惟通慧師　一世偉人 少遵魯誥　長探竺墳 游戲如幻　發為至文
曰是瑣瑣　匪道所存 朝夕咨訪　直指心源
刊條落葉　洞見本根 乃受智印　乃啟度門 乃膺帝眷　道譽彌尊
蔭注所及　如彼大雲 隨緣會散　以返其真
勿豐吾終　厥有餘言 罔極之報　在其後昆 金瓶寶篋　巍巍真身
表以靈塔　勒以貞珉 飛聲焯實　垂之無垠


大雄唱滅　宗途肇分 不有單傳　就開我人 巍巍大慧　垂陰四葉
門庭之盛　規重矩疉 法雷普震　裂地轟天
據師子座　四十二年 被遇三朝　便蕃異數 王臣順風　有嚴外護
大法棟梁　一夕而摧 本無生滅　焉有去來
寂而常照　碧潭秋月 散為千光　非同非別 徑山蒼蒼　上與雲齊
真身常住　大慧焉依 贊述虛空　非愚則惑
直書具文　刻此山石


徑山之子　三峰之孫 楊岐正脈　終古乾坤 心心相契　一線無痕
三十三世　道行彌尊 寶坊高踞　緇素雲屯
挽囘末法　電掣雷奔 茫茫溟渤　嶽嶽崑崙 維水有源　維山有根
如星中月　如風中旛 冷暖自知　何恤人言
悠悠蟪蛄　十里聲喧 龍豈羣遊　鳳實孤騫 歸骨越山　藏鉢吳門
亡則俱亡　存則俱存 三十弟子　誰報師恩


醍醐味醨　薝蔔香衰 斑其相紛　羊啞狐咍 和尚智度　七十四年
縣解尻首　草腐人天 一佛既無　千佛乃有
演暢宗極　下足撒手 峰昔飛來　師今飛去 無去無來　導師常住


