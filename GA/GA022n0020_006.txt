中國佛寺史志彙刊數位版, No. 20 龍井見聞錄

龍出洞邊朝雨集　鳥歸峯外夕陽殘 悠然已自忘歸去　更有雲腴可當餐


暗壁泉流注　斜陽鳥背分 臨風聊盥潄　差可散微醺


牧豎谿行敲法相　高僧露宿寺潺湲 古人陳迹嗟誰起　遍語諸公慎莫慳


匡牀留月僧初定　古栢藏龍樹已秋 惟有片雲飛不去　玲瓏長嵌老龍湫


蘇公曾訪辯才處　夜半空山入定時 千古風流難再續　徘徊泉上得歸遲


千株翠栢半垂藤　路繞清谿興自增 安事辯公來說法　青山何處不逢僧


廢興新舊龍井　高低大小泉亭 石似龍騰鳳舞　鳥知日落山暝


坐上明滅翠岫　望中表裏西湖
渴飲山僧茶茗　醉看大將昆吾


衝炎徙倚龍泓上　何異坡公訪辯時 喜有黃芽烹石髓　清風習習欲歸遲


偶隨元老共扶藤　古井雲蒸景倍增
怪石垂頭渾不語　前身疑是缽龍僧


路入方圓禪窟　泉飛新舊山亭 龍臥雲封寂寂　客歸月破暝暝


洞口兩分邱壑　嶺頭雙見江湖 坐擁幾篇珠玉　顧慚三尺昆吾


山通海眼蟠龍脈　神物蜿蟺此真宅
飛泉歕沫走白虹　萬古靈源長不息 琮琤時諧琴筑聲　澄泓冷浸玻璃色 令人對此清心魂　一潄如飲甘露液
吾聞龍女參靈山　豈是如來八功德 此山秀結復產茶　穀雨霡霂抽仙芽 香勝旃檀華嚴界　味同沆上清家
雀舌龍團亦浪說　顧渚陽羨詎須誇 摘來片片通靈竅　啜處泠泠馨齒牙
玉川何妨盡七盌　趙州借此演三車 采取龍井茶　還念龍井水 文武每將火候傳　調停暗合金丹理
茶經水品兩足佳　可惜陸羽未知此 山人酒後酣氋氃　陶然萬事歸虛空 一杯入口宿酲解　耳畔颯颯來松風
即此便是清涼國　誰同飲者隴西公


嘉會稱難遘　兹遊未寂寥
風前招白鶴　雨後發青苕 丹竈埋雲冷　豐碑積蘚敲 升沈陵谷路　於此悟逍遙


峩峩一片雲　翻翥如驚鵠 淅淅龍泓水　繞砌鳴寒玉 綺林通曲徑　飛蓋相追逐
石竇迷煙霄　清音沸泉谷 歷歷幾何時　悉以供樵牧 三賢遺往蹟　千載懷高躅 彈指廢與興　日月何太速


方圓庵下草初長　丈室相傳莽棘場
短拂空留寒篠綠　遺碑猶帶紫茸香 共尋二老當年路　欲祀三賢何處堂
片石停雲猶足記　戲鴻遊鶴出襄陽


千年靈洞幾人看　洞裏丹青畫未乾 當是神仙棲止處　石懸龍迹噴陰寒


