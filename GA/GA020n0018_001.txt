中國佛寺史志彙刊數位版, No. 18 鳳凰山聖果寺志

何處飛來雙白鷺　如有意　慕娉婷


欲待曲中尋問取　人不見　數峯青


風磴千盤折　寒江一帶斜 僧來背殘日　落葉滿袈裟


日月出沒時　光影皆斜穿 獨是中秋夜　奇景不可箋
以月嵌月竇　分毫不爽焉 老僧指示予　予初疑浪傳
襆被約友人　候月聖果巔 童僕性狂躁　數往驚否然
直至夜將半　明月當中天 月循竇中入　地下玉鏡旋
人由竇中視　天上合璧懸 攜月就心印　快覩舊物還
太息下山宿　勿復疑山川


遊客咨遺俗　居民指舊京 浮屠天末起　瞻望忽傷情


北狩龍沙杳　南征鳳輦留 興亡千古跡　登眺且消憂


盡日書長把　深山道自謀 芙蓉正堪採　誰為寄清愁


古木叢青靄　遙天浸白波 下方城郭近　鐘磬雜笙歌


竹影侵經案　松花點衲衣 日斜登望處　湖畔一僧歸


浮雲連海氣　落日動湖光 偶坐吹橫笛　殘聲入富陽


冰霜叢草木　舟楫玩風波 巖下幽棲者　時聞白石歌


寒曉催僧臘　春雲斷野樵 閒尋無著子　雙澗落風饒


蓮喜開新社　榛憐沒舊踪 難窮巖石趣　一步一支筇


樹失路俱改　僧亡佛并遷 惟餘臥醉石　江水浸遙天


林怖來棲鴿　鐘妨入定僧 俗緣抛未得　一榻對南能


瞻彼草木秀　感此瘡痍新 登堂望稽山　懷哉大禹勤
神功既盛大　後世蒙其仁 願同越勾踐　焦思忘吾身
艱難務遵養　聖賢有時伸 高風動君子　屬意種蠡臣


滄海無家問　中峯有夢迴 燭光何事喜　更傍客杯開


從今識得家無客　一任人來不管門


半生心在此　老大小橋封


山靈知我意　勿使有枯根


客來學得避　答話恐無能


忽憶郡南山頂上　昔時同醉是今辰 笙歌委曲聲延耳　金翠動搖光照身
風景不隨公相去　歡娛應逐使君新
江山賓客皆如舊　唯是當筵換主人


茨菰葉爛別西灣　蓮子花開猶未還 妾夢不離江上水　人傳郎在鳳皇山


滄海桑田事渺茫　行逢遺老色荒涼 為言故國遊麋鹿　漫指空山號鳳皇
春盡綠莎迷輦道　雨多蒼薺上宮牆
遙知汴水東流畔　更有平蕪與夕陽


東南都會帝皇州　三月鶯花非舊遊 故國金人泣辭漢　當年玉馬去朝周
湖山靡靡今猶在　江水悠悠只自流
千古興亡盡如此　春風麥秀使人愁


南渡山川王氣消　西風松柏認前朝 紫宸無復千官宴　滄海空餘半夜潮
龍去蓬萊曾駐輦　鳳歸寥廓不聞簫
上方樓閣依稀在　暮雨疏鐘送寂寥


鳳皇宮闕昔嵬峩　無數烟花照綺羅 舞鳳臺空荒草亂　棲霞嶺上夕陽過
不堪古道垂楊少　依舊江聲入夜多
風景似餘千古恨　白雲來去意如何


三折紆迴力可支　枚生空復廣陵思 古初自爾堅長信　天外何人決大疑
沙磧不來嗟誤國　崖山難退恨殲師
應知興廢關神鬼　欲駕滄溟一問之


平湖伫望水雲間　人在笙歌醉夢間 卻憶南朝無限事　傷心最是鳳皇山


天地無情日月徂　鳳皇山下久榛蕪 獨憐內殿成荒寺　空見前山映後湖
塞北有誰留一老　海南無處問諸孤
蓬萊閣上秋風起　先向燕京入畫圖


鳳山絕頂樹蒼蒼　輦路烟消縱目荒 湖水尚浮秦纜石　寺門已沒宋宮牆
地分南渡愁何在　潮去西陵恨轉長
徙倚不須論往事　千秋興廢總亡羊


怪石堆雲矗太空　女媧煉出廣寒宮 一輪常滿陰晴見　萬古無虧晝夜同
擣藥聲繁驅白兎　漏天孔正透清風
光明自照如來境　肯學嫦娥西復東


前三三與後三三　數目分明甚麼難 兩道眉毛一雙眼　放光意為鳳皇山


放光巖在師何在　何不今朝師再來 我望師來問興廢　殿門指點向何開


躍起宛復垂　欲墮驚不墮 握麈向何人　此意未可破


有道難行不如醉　有口難言不如睡 先生醉臥此石間　萬古無人識此意


青石嵬嵬一徑開　鳳雛飛入臥龍垓 五丁未許多穿鑿　為惜高人走壁才


兀突如雲勢欲翀　半天崒嵂翠芙蓉 飛來嶺上應難去　遞與篔簹映碧空


舞鳳來江上　千年不肯啼 誰知鳴鳳侶　咫尺在窗西


澗轉烟蘿合　林疎翠壁封 荒亭惟一徑　恍惚入山筇


三箇青松一草堂　白頭僧住卻相當 掃苔巖下仝禪定　把卷簾前晚涼
歲晏冰霜情不改　夜深風露溼何妨
有時分付巢中鶴　帶取雲歸挂石牀


佛屋三間破冷開　半通雲氣半蒼苔 行人莫問僧年紀　頂上喬松是手栽


銀牀委秋壑　泠泠桐蔭永 昔日挈瓶人　銷沈隨斷綆


上有千尺桐　下有千尺井 風吹井上桐　零落井中影


小堂春晚正寥寥　洗水嘗茶帶雨燒 病起不知紅葉老　開門忽報白雲招
松邊落日明虛閣　夢裏西山渡野橋
我已慵書今數月　怪來幽思在芭蕉


絕頂秋深荒草平　昔人曾此試傾城 干戈銷盡名空在　日夜無窮潮自生
巖口閒雲揚殺氣　路邊疎樹列殘兵
山僧似與人同興　相趁攀蘿認舊營


相國和戎議已成　內家閱武總虛聲 東溟不洗千年恨　北塞空懸二帝情
白馬夜騰雲作陣　黃龍秋渡雨為兵
可憐最是錢塘水　猶似當時繞御營


香臺杳靄翠微間　盡日登臨一共攀 鐘帶潮聲清客夢　樹明雲影護禪關
閒花自在開猶落　野鳥無心去復還
欲識本來真面目　舉頭江上是青山


北轅一去不知追　閱武山頭卻為誰 鐵騎數千同國故　但教涼月向人悲


松間三石佛　傳是千年像 日日苔蘚溼　看看佛身長


風霜薄之　無時漫滅 彼大信人　度石作佛


小傘輕包手自攜　少需腳力過危梯 入門失問翁高姓　看盡壁間前後題


皁蓋朱旛簇仗齊　西湖日日夜歸遲 斷橋豈是長春地　精舍多妨結夏時
朱閣捲簾驚燕子　畫船呼燭照花枝
玉壺春酒民膏血　只有城中太守知


萬壑千峯繞寺門　宋家宮苑給孤園 帆檣歷歷檻前度　鐘磬泠泠樹杪喧
雲裏鶴歸松尚靜　溪邊鹿過水初渾
山僧不解通名姓　破衲斜披禮世尊


渡河無意再迴鑾　曾夢錢塘劍影寒 絕寒烟沙銷遠算　南州風土悞偏安
草深御道峯猿識　雨剝宮溝石鳳殘
散寄荊榛分五剎　憑誰王氣說江干


帝子轅隨白馬來　臨安殿倚碧山開 湖如元武聞鐘沒　江自蛟龍避弩迴
立石猶傳花是隊　荒原想像繡成堆
詞人莫怨南朝事　洛水秦川盡刦灰


君不見一輪串影落吳江　搖漾明光不勝纈 又不聞兩丸合璧生鹽海　打疊團欒殆如結
祗為陰晴未有常　屐齒帆風終漫滅
誰知几席可探奇　聖果幢臨萬松缺
芙蓉攢削千朵青　中有高峯奇更絕 一規恰受海珠圓　只到中秋不差跌
此月曾隨宮裏人　六朝金粉同劘切
我行猶傍絳羅幃　直引江潮上窗闑 僧來洗鉢白雲飛　茶至吹烟黃葉
如今樓觀冷如灰　馬溺牛溲積成雪
披卷如新見故人　有話不知誰易說
夜深風雨帶江聲　時作怒號時嗚咽 欲看梵唄幾時興　漫漫青草春來茁


金闕南山倚鳳皇　海潮王氣繞錢塘 雲霞成綺開朝殿　草木為兵啟教場
僧汲宮苔銅井響　人鋤礎玉土花黃
即今勝跡遺江上　半壁聲靈尚未荒


君相和戎願閉關　何人欲望舊君還 車前實下九哥淚　腦後空懸二聖環
痛飲諸君誰北塞　跨驢居士自西山
格天一德真無爽　八十春光湖上閒


前朝山寺昔曾經　路入松蘿晝自冥 天際濤回江樹白　峯頭雨過石林青
寢園夕照花間洞　宮井寒餘竹裏亭
深夜欲投僧處宿　望中漁火亂烟汀


我本錢塘客天目　蕭然欲借西崖宿 木脫風高千丈巖　虎嘯猿啼聲斷續
師本天目客錢塘　苕溪水發源流長
喜師挂錫居聖果　道超德遇名俱揚 相逢別去年非久　平生那羨機緣偶
似鶴如雲閒去留　高懷卻傍誰開口
啟窗揮麈適意多　西陵潮落歸漁蓑 越山隔岸拍手笑　古來佛法今如何


海上潮頭一線來　樓前相顧雪成堆 從今潮上君須上　更看銀山二十回


樓下誰家燒晚香　玉笙哀怨弄初涼 臨風有客吟秋扇　拜月無人見晚妝


雲閒鐵甕近青天　縹緲飛樓百尺連 三峽江聲流筆底　六朝帆影落尊前
幾番畫角催紅日　無事滄洲起白烟
忽憶賞心何處是　春風秋月兩茫然


芒鞋踏破洞中雲　石徑緣山入深 竹裏僧房涼似水　苔侵佛面半無金
日斜孤鶴松梢立　露下寒蟲草際吟
童子捏香隨客坐　一簾山色晚沈沈


娟娟雲月一鈎彎　瀲瀲星河半隱山 魚鑰未收清夜永　鳳簫猶在翠微間
西風瑟縮經絃柱　香霧淒迷看髻鬟
共喜使君能鼓樂　萬人爭看火城還


草長柴門雨　天低樹杪龕 開堂飛白鳥　山色滿江南


山門落日望江干　雲樹微茫晚色寒 欲向東風歌一曲　鷓鴣聲裏豆花殘


月冷松寒露滿襟　天容紺碧鶴聲沈 夜深獨把闌干拍　只有長江識此心


荒草遺名佛祖亭　當年曾有坐禪僧 三更月下猿啼後　野客悲吹半夜燈


佛祖亭蕪草尚存　廢山廢蹟總無痕 斷斷續續江波浪　相像吾心感慨言


西風初作十分涼　喜見新橙透甲香 遲暮賞心驚節物　登臨病眼怯秋光
慣眠處士雲庵裏　倦醉佳人錦瑟傍
猶有夢回清興在　臥聞歸路樂聲長


忠實如何似我心　我心不變汝何能 錢塘江水雖無盡　尚有晴枯未必深


忠實懸留一寸心　人來誰肯認前身 我今知是袈裟子　聖果山中一個僧


亭飛蝴蝶因風亂　樹過行雲雨後隨 半偈未還天欲暮　歸程信速失留題


憑虛高閣敞諸天　昔日軍營今草園 幾欲尋思修聖果　茲因得地辟塵緣
炊羹底燒黃葉　架竹巖頭引鹿泉
夜坐蒲團觀水月　心空水月兩相閒


秋月同看此夕圓　坐中風景共悠然 微茫山色青天外　隱見江濤綺席間
蓬鬢漸因時節改　壯懷徒為世情牽
巖前高閣空寥闊　又過今朝一日添


鳳去簫韶空隱隱　鶴樓臺殿舊層層 浮圖立盡千秋雪　尋聽風鈴說廢興


白塔誰所營　今復為平地 倘有百年人　閒來說興廢


張君見拆塔　後代何所知 白塔竟無跡　惟存拆塔詩


宋宮傳是唐朝寺　白塔崔嵬寢殿前 夏雨染成千樹綠　暮嵐散作一江烟
蒼苔門外銅鋪暗　細柳營中畫角傳
寂寞葫蘆宮井畔　野人拾得舊金鈿


鳳山之阿　濤江之陽 有巋其宮　以奠覺皇
覺皇大覺　覺我後覺 伊誰開山　哲嗣無著 無著搆宮　高與山齊
闡大覺言　以覺羣迷 五百餘年　由唐迄宋
寺廢為墟　山猶翥鳳 盥初敬公　覺老之孫 嗣無著席　開不二門
攘臂一呼　檀那四集 乃搆琳宮　有嚴有翼
金鋪綺疏　雕楹繪墉 于粲其輝　如化人宮 覺皇中居　諸天環衞
然燈傳心　焚心諷唄 鐘鼓鏘鏘　仰祝聖釐
祝聖之餘　波及羣黎 禾稼有秋　庛癘不作 永覺羣迷　咸歸正覺


代北初辭沒馬塵　江南來見臥雲人 問禪不契前三語　施佛空留丈六身
老去山林徒夢想　雨餘鐘鼓更清新
會須一洗黃茅瘴　未用深藏白巾


一定空山五百年　不須惆悵起頹磚 路邊多少麒麟塜　轉眼無人贈紙錢


幾度懷思聖果山　異鄉霜雪老容顏 艱難此日初瞻禮　哽咽當年莫駐攀
極目江干圖畫裏　追惟杖履夢魂間
蕭蕭落葉飛階下　恍惚光儀一往還


