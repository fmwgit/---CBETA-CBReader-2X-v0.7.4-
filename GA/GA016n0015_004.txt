中國佛寺史志彙刊數位版, No. 15 大昭慶律寺志


耆老遮歸路　壺漿滿別筵　甘棠無一樹　那得淚澘然　稅重多貧戶　農饑足旱田　唯留一湖水　與汝救荒年


開函測深淺　啟閉以時均　不識白公意　堂堂勒翠珉


要囑園丁取折枝　紅桃白李紫薔薇　石函橋畔人烟晚　挑得春光一擔歸


石函橋下水喧豗　噴雪浮花去不廻　曾是少年扶策地　白頭還到聽春雷


西湖佳麗屬錢唐　一決沙河隔混茫　流下石函高十丈　恰如天上瀉銀潢


孤山山北妾家樓　紙帳孤眠春復秋　怕見石函橋外水　一湖分作兩河流


二月湖光最可憐　桃花港口橛頭船　不知誰是無情物　只怪春風費酒錢


曉岸含春雨　垂楊綠漸勻　多情無過鳥　到處若留人　如此清幽境　宜於不繫身　泥香沾屐齒　徧踏落花茵


盈舟載魚蝦　投寫清波際　應無校人欺　獨行流水惠　非求升斗活　終免螻蟻制　江湖自相忘　洲島亦遠逝　脫淵思曩戒　嗅餌省非計　為生豈不幸　萍藻庶可翳


小園占斷一山孤　別有牆遮古觀居　到了恩波攔不住　水窗游出放生魚


江鶂初飛　蕩萬里素雲　際空如沐　詠情吟思　不在秦箏金屋　夜潮上　明月蘆花　傍釣蓑夢遠　句清敲玉　翠罌汲曉　欸乃一聲秋曲　片篷障雨乘風　半竿渭水　伴鷺汀幽宿　那知煖袍挾錦　低簾籠燭　鼓春波　載花萬斛　帆鬣轉　銀河可掬　風定浪息　蒼茫外　天浸寒綠


湖上風恬月澹時　卧看雲影入玻璃　輕舟忽向窗邊過　搖動青蘆一兩枝


輦路垂楊兩行栽　苑門秋水欲平階　朝朝南望宮雲起　白鳥一雙山下來


秋嵐低結亂山愁　千頃銀波礙不流　隄畔畫船隄上馬　綠楊風裏兩悠悠


苑牆曲曲柳冥冥　人靜山空見一燈　荷葉似雲香不斷　小船搖曳入西陵


處士風流不並時　移家相近若依依　夜涼一舸孤山下　林黑草深螢火飛


卧榻看山綠漲天　角門長泊釣魚船　而今漸欲拋塵事　未了菟裘一悵然


柳下軒窗枕水開　畫船忽載故人來　與君同過西城路　卻指烟波獨自回


處處虛堂望眼寬　荷花荷葉過闌干　遊人去後無歌鼓　白水青山生晚寒


東南名勝幾探求　剩有殘山說舊遊　此日詩篇敲枕畔　滿樓風雨斷橋頭　藥爐怪道常依戀　滄海堪憐久滯留　更擬呼朋共哀嘯　幅巾早晚過扁舟


九曲橋邊古柳林　羊坊酒庫不堪尋　可憐南渡偏安日　轉眼繁華異古今


誤識要離死不難　石潭風雨衣深寒　塔邊啼鳥秋郊哭　漁父何時見鐵棺


塔勢半傾頹　遠撼疎林出　下有慶忌墳　今為狐兎室　事越二千年　精魄猶一日　死成要離名　巧墮伍胥術　草枯石崚嶒　風怒樹咤叱　古潭有涸時　俠氣無時畢


纔到招提意惘然　卧牛石畔草芊芊　笙歌吹徹木蘭船　隄柳欲遮荒寺月　山風捲破裏湖烟　水光嵐影自年年

