中國佛寺史志彙刊數位版, No. 23 雲林寺續志

蔬盂供細食　花巾奉清盥 相偕靜者流　共待疏鐘斷
夜闌空山黑　月吐翠微半 澄輝漾庭戶　秋影互凌亂
露蟲鳴始急　坐覺歲時換 人生非學佛　詎免遲暮歎
感此不能眠　裵回以申旦


眾綠堆蓊蔚　楓柏插其間 微霜為渲染　著色黃朱斑
妙趣非獨領　偉觀不眾慳 頗疑錢屏列　巧與高閣環
萬象斂冥色　一鳥投空閒 清梵驚夜課　華鯨催客還
踊踣喜前猛　窘步嗟來艱 俄延林月黑　岫幌乃不關見道古堂集


一燈羣動息　孤磬四天空 歸路畏逢虎　况聞巖下風


過橋寺門見　弗藉藤蘿攀


風鈴靜無語　自下雪堂禽


誰歟宋平章　苔蝕題名處


欲觀滄海月　更上韜光宿


虛亭人影悄　落日雲光徹 汲煎了真意　不在冰芽啜
青天此間靜　林鳥六時悅 日來泉上坐　安得塵心熱


住探愜恲性　矧可逃暑溽 涼蟬導我前　煙術幾縈曲
初穿猨洞窙　旋跨石梁矗 側笠遲松吹　撥散雲族
登頓躋其顛　演漾一潭淥 老衲為指點　蓮泉名自夙
團團規洩珠　皛皛奩啟玉 漪漪簟縠鋪　蓛蓛風葉撲
酌宜藥瓢　煮可供茗斛 源深徑轉僻　伊誰叩幽躅
參寥昔未嘗　桑苎偶失錄 既絕水符調　亦鮮竹筧續
如彼遺世仙　抱影寄空谷 三歎感微言　出山泉水濁


天官展新霽　似勸理舊跡 竹間開行厨　捨舟復理策
傴僂入洞府　異境太古闢 仄徑僅容趾　懸巖屢觸額
迴環應真像　何止艁五百 忽聞闍黎鐘　疑布道安席
徑思染縑素　寫此好窟宅 兩師不我貸　亂灑飛點白
邨厖吠迎人　歸途見笠屐


初參慧理塔　乃登妙喜筵 洗心八德水　合掌九品蓮
白雲鐘方撞　綠雪茶已煎 是時尚盛夏　晝日長如年
讀畫逢快雨　鼓琴和鳴泉 或觀貝葉經　或讀山居篇
樂哉山中趣　主客皆流連 偶一夕話　亦係三生緣
有圖復有詠　共託名山傳 而我轉一語　天地風輪旋
四大偶和合　成此法界圓 空華倐生滅　萬物無完堅
擊電機易失　觀河境屢遷 世間有為法　執著皆煩撋
嗟彼春蠶絲　何苦多牽纒 吾生幾須臾　飄若火上煙
摸象鮮定見　得魚終忘筌 埽除一切淨　覺海真無邊


恩高親選龍芽嫩　片片香吹遍九垓


卓錫開詩卷　回頭憶蓼灣 徘徊冷泉月　夜照鶴孤還


已入層峰隱　其如一葦航 應期重問字　更索檢奚囊


香界消塵思　疏鐘送落暉 窗開湖海近　指點片帆歸


山根泉冷潔　峰頂塔崔巍 誰更攀猿嘯　詩成白雪才


誰信天峰飛墮地　傍湖千丈開青壁 是當年　玉斧削方壺　無人識


向危亭橫跨　玉淵澄碧 醉舞且搖鸞鳳影　浩歌莫遣魚龍泣
恨此中　風物本吾家　今為客


須臾月映前溪路　似平磨菱鏡初開 看浮光　漸到空林　又到空階


竹梧蔭寒翠　卻與香林遙映 石泉當檻泠泠　似琴筑　澹相應
危闌悄凭坐清晝　幽趣自領


碧磴斜通　紅泉側瀉　霞表孤莖擢 人行木杪　烈風　時撼青蒻


微徑緣秋豪　入門四松在 蒼濤欎飛翻　側身下煙靄


雜蕋紅相對　山花已自開 童童狀車蓋　卻倚蓮花臺


石亂上雲氣　山光見鳥情 秋窗猶曙色　虛閣自松聲


急雨捎溪足　茅堂石笋西 山家葉正鋤　日暮還灌畦


樹密當山徑　風吹細細香 山家蒸栗暖　野果充餱


野水日泠泠　風雨颯長夏 竹竿接嵌竇　山頭到山下


入門四松在　清風為我起 高入浮雲端　響下浮雲裏


紅稠屋角花　春色浮山外 卻倚蓮花臺　童童狀車葢


澗水空山道　未盡喬木西 畦丁負籠至　洗藥浣沙溪


竹竿接嵌竇　嵌竇潛洩瀨 山頭到山下　通流與厨會


偶坐松下石　愛此石上松 輕鼬忽窺人　露滴聲重重


誰以赤玉盌　滿注黃金芽 闍黎供佛久　兩樹山茶花


淡然溪上居　月好樹先得 老僧斷聲聞　一任風起滅


西澗雲林西　曲折遞隱見 流出冷泉亭　閒浸雲一片


霜飽栗房開　風勁栗葉墮 錦里先生園　清味甯是過


泉脚青裊裊　筠筒與之俱 客來熱惱捐　冰液滿香厨


垂蘿絕壁明畫燈　我來亭午無炎蒸 上方佛面如滿月　平地松影疑層冰
八分門牓百金直松靄二字匾朱竹垞太史八分書　六時茶板諸天稱
白公有語即吾語　他生願作此山僧


蔡侯造紙精思獨　海內方知擣麻榖 敝縑敗網盡入用　未成十寸逾千幅
印埽典籍散天下　倭澨蠻陬皆易畜
篋穿誰謂鼠無牙　厨扃多付蟫充腹 遣一難逢從事賢　在片翻資奸相毒
藤糜竹爛石臼穿　應使嗷嗷鬼騰哭
何如天竺古先生　惟用本來真面目 多羅力义質蠲異　產自建耶補羅國
形模簡尺翦刀裁　書寫靈文備恭肅
不涴人間造孽塵　能使蒼生罪還福
雲林禪房頗幽曠　上九風光媚梧竹 借秋閣上一來看　慚愧闍黎為開櫝
稽首皈依四悉檀　齋心冀代三熏沐
展舒鄭重妙香中　潑眼山光浮几綠 橫纔半肘縱三指　顏色渾同截蒲籜
次第流觀卌四番　梵字行往而復
緜聯髣髴隊行蟻　勻整依希布元粟 起左迄右書反覆　載字雖多用材縮
細探筆法轉奇妙　氣勢盤拏森縱伏
橫牽逆拂合頓挫　側點斜飛存蹙衂
緬想西天尊者閑　林下徐調墨瓶墨 毛錐未合揀鵞翎　松液縣知煉雞足
洗手聊為謝客繙　彈舌慚工阮咸讀
恍共涪翁觀寶軒　失卻人間垢坌黷 中央環束貫弱綹　上下平齊夾輕木
紐以紺文昔代錢　馬奔陰縵銅姿活
橫書進歲記咸平　趙宋官家舊曾矚 瑤島香飄供養嚴　鼎湖雲合升遐速
世易還同佛爪飛　物存亦似龍髯脫
霧黃灰黑任塵寰　鬼護神呵自幽谷
疑是分來榆欓中　供出摩騰法蘭袱 求經昔者聞顯永　元奘遐踪實私淑
白羽雖能軫客心　黑獅未畏饕人肉
鱷齒驕河波浪勁　羊腸澁徑峰巒矗 濟餒口頻　噤楖栗支疲手常瘃
林紆野迥萬由延　國異城荒幾重複
開士從來悲願洪　誓將大地迷雲霩 筴啟齊裁詎偶然　書親半滿休匆促
寶光舊祕載南都　溥山往賜傳西蜀
三葉僧誇開福專　閩人姚旅猶登錄
伊予所覯况圓成　湛湛摩尼動盈掬 一卷還聞貯國清　慈光我浙瞻雙燭
佛語真文遭遇難　何啻靈山親付囑
老夫貪佛能自信　飽卻平生清淨欲 再觀粘紙字分明　彈鋏後人知不俗
芸槴荃囊獲弆藏　信渠古佛因緣宿
捨到香龕定幾時　得無避起龍蛇陸 懷古摩挲意轉長　不覺頺陽閃林麓
日月無端祗促人　難駐景光當眼新
一穿薄葉千年在　誰識禪枝劫外春


龍泓先生貝葉歌　稿凡七易稿不磨 點竄塗改無罅縫　結字如蟻如蝸蠃
誰其藏者門弟子　幅幅清河印泥紫
春松魏矦偶乞去得　橫卷池丈餘咫 榆欓為函贉錦新　隸古鐫題丁隱君
置之借秋閣下多羅側　正本副本齊齋薰
又添鷲峰一段好清話　定有騷人墨客傳詠新詩文
嗚呼　古人吟安一箇字　撚斷數莖頷下髭
况此長歌六百八十字有奇　推敲豈免無遺疵
紙尾敬叟定本記至再　想見先生落筆慘澹經營時八月朔日山舟同書時年八十有四


我聞貝多葉經四十夾　道圓獻自乾德年 此經乃題咸平之中進　惜哉姓氏已不傳
當時我佛吉祥坐　思惟願結菩提緣
上垂瓔珞互圍繞　下誦銀塔紛排連
金剛作身瑠璃幹　埽除八十萬眾天魔纏 手披不彫葉　寫以阿耨泉
五指突現五師子　筆鋒所到神力全
厯萬由旬達中國　牟尼照耀空王筵 或云馱來自白馬　或疑佛力渡以大願船
豈知遠隨鷲嶺夜飛至　千年尚帶靈山煙
借秋閣裏秋正好　簷花灑露涼娟娟
開奩客請開淨眼　諦視但覺光瑩然 青蒼一色無向背　竹膜失滑苔輸鮮
長尺有半濶二寸　肌理密似兜羅緜
其書非草非篆隷　旁行欲與天左旋 一圈一點各殊勢　不逢鳩摩羅什誰能詮
平生瓶鉢有夙契　敢謂文字非真禪
舊聞泓龍老居士　題詩語語工琱鐫
吹螺貝　鳴獅絃　惟有此經足稱琳瑯篇 惜哉　僧如啞羊不能讀　竊恐一旦藥义失守成棄捐
安得百罌牛乳相灌注　俾之葉葉展放有如千葉蓮
揮毫盡書六百一十七部大乘旨　庶幾三千大千世界永遠垂無邊


四十四葉金仙經　非縑非楮非汗青 芭蕉紋瑩籜膚膩　一串重無鵝百翎
墨痕香沁蠅頭聚　八分二篆爭奇右
左行繚繞往復還　末題進自咸平閒 當時四海獻祥瑞　此經亦自西天至
萬本靈芝轉眼空　千年薄葉龍宮
借秋閣下新來看　翠涌蓮花晴對案 君不見　蓮花峰畔古層臺　謝公曾此繙經來


借秋閣貯貝葉經　誰其歌者丁鈍丁 長歌與經意無極　禪枝時吐天葩馨
洗心已悟諸妙諦　覔句曾掩雙林扃
苦辛幾度蛾時術　塗乙七稿鴉翻形 乃知經營先慘澹　吟成擊鉢鏘流鈴
世人言詩太鹵莽　操觚率爾鐘撞莛
張生手持蠧殘本　謂如初寫傳黃庭 一回北出一新義　幅幅點竄思通靈
感生贈我重遺翰　先友寥落嗟晨星
不藏於家藏僧舍　以貽來者見典型
他時洛誦資副墨　山門同鎮頻伽缾 護持四十四番梵文古　永與閣外鷲峰相對青


靈隱書藏事孰始　始自杭刻朱翁詩 朱公未及藏記讀　阮公索我書之碑
我詩已愧阮公刻　緣此議藏能毋嗤
同人去夏集湖上　石子鐫我禪壁詞 僉曰一集末盈篋　盍仿曹氏書倉為
遂啟佛閣厨七十　以備續度籤裝治
主以二僧編以例　匡廬白集寧聞兹 石子書來趣函寄　正我盥寫金經時
古稱大都與通邑　名山藏副于京師
名山名剎更增重　豈比家刻傳其私
苟非懸之免指摘　或且倍甚來瑕疵 往者新城王叟集　青藜劉君隸寫之
頭藏嵩少果踐否　林吉人楷名空馳
嗚呼寸心千古事　甚於鏡影公妍 念此仿偟汗浹背　頭緘油素又屢遲
上有靈峰下湖水　鑒我樸拙心無
繼有裹函來寺者　何以助我加箴規 寫經微願那足補　日日齋祓勤三思


未忘迦葉散花天　敢擬繙經宿墨緣 盥手初煩僑舍客　齋心聊當汎湖船
青藜分隸曾何有　白傅匡廬不偶然
幾句研屏新偈子　多慚紫竹石幢邊


手寫曇章付梵天　靈山結集舊因緣 復持法藏真如印　接引迷津大願船
古德莊嚴千劫在　新詩微妙一燈然
他時同證菩提果　仍約皈依絳帳邊


遡昔蘇齋立雪天　於今白社遂奇緣 身能不壞塵中劫　情自頻移海上船
初地千秋繙般若　清齋一食致翛然
同欣香瓣栴檀護　夢遠西泠鷗鷺邊


出郭緬澂波奉賢陳廷慶古華沿隄快新霽　綵罨千樹穠安邑宋葆湻芝山　紅擎萬荷麗
筍輿先後來婁縣楊之灝簣山　松磴兩三憩
曡足山巃嵸錢唐何元錫夢華　撲眼石淩厲 泉喧橋影圓儀徵阮元芸臺　亭敞茶煙細
呼猨已無聲古華　飛鷲頗有勢
張翼障日高芝山　垂咮啄雲銳 迦陵遠流音簣山　圓澤近同諦
結夏慧理巖夢華　論古咸和歲開山自晉咸和歲始 　蠟屐穿玲瓏芸臺　藤杖閱迢遰
一派瀉龍泓古華　千盤擁螺髻 狊相嵌莊嚴芝山　題名雜分隸
洞窺一綫天簣山　臺譯千佛偈
登頓竟忘疲夢華　脫略了無繫 高軒尋補梅芸臺靈隱東軒有老梅已枯余屬僧補栽之為題補梅軒額　層椒遲訪桂
往迹追白蘇古華　忘形到支惠
佳荈浸清寒芝山　伊蒲出新脆 解衣任劇譚簣山　臨池更游藝
畫法尚夏圭夢華　硯懷抱劉蛻余藏晉咸和甎研及唐劉蛻研
竹陰午夢清芸臺　槐院晚蟬嘒 歸思趁吟鞭古華　涼風襲行袂
出山尚聞鐘芝山　瀕湖重鼓枻 回指翠微閒簣山　卻煙波際
此游殊灑然夢華　後會良可繼 溽暑翻避人芸臺　我東日西逝古華


西竺飛來一靈鷲　林泉勝槩無出右 五山雲影案前奔　九里松聲簾外吼
年來攜杖游龍龕　陰晴殊態分虛嵐
幽淙合澗穿亭人　寒翠環門取逕探 蘸筆池頭一夕雨　雨中客揮松麈
三五同人無雜賓　湖山得地皆為主
況結名僧翰墨緣　偕擁書城半壁天 惠遠香溪招淨社　己公茅屋賦新篇
昨朝霽訪巢枸曲　人行叢篠鬚眉綠
清江入掌紫煙消　滄海回眸紅日浴
今逢晝晦花冥冥　窗中窈窕迷山屏 一掃塵機多逸趣　差堪酌茗兼談經
佳游猥入龍眠手　話雨圖成良不偶
他日重來證此因　催詩又恐風生牖


餘杭山水甲天下　靈鷲飛來更奇絕 五峰蜿蜒三竺蟠　中有猿洞龍泓穴
流泉琅琅奏玉琴　過客飲消熱中熱
晴朝月夜遊固佳　冐雨看山心眼澈 雨珠噴薄泉紳垂　坐對定僧忘言說
香山作記香光書　拈花妙手瀾飜舌
蘇齋夫子渡迷津　衣盋西湖悟釵折 醉僧不作休種蕉　智師若在當裹鐵
己公茆屋賞新詩　尊酒肯為陶令設
書藏觀書一再來　羣公巨筆許燕掣
同游顧石兩詩仙　客來先留鴻爪雪 能事迫促癡虎頭　坐使驊騮笑疲鼈
境過情遷詩思枯　迴觴似困魚轍
百年富貴艸頭露　一老風燈悵飄瞥 欲行不行香積慳　未共春游良會
蘸筆池邊汨汨源　為感逝川轉嗚咽
如來無來亦無去　眾生不生亦不滅 為締名山慧業緣　且襍琳瑯羼木屑
冥思欲踐生前諾　方苦鈍根遲下劣
忽驚幽壑舞潛蛟　巨瓢傾倒黃梅節
濡豪溉瀋蘭亭池　渴猊一飲橫流決 間於齊楚吾誰從　蕞爾小邦陋滕薛
蓮公且勿笑磨甎　墨妙應教蚤鐫碣
徐凝匹練涴青山　銀河挽上金尊凸


遙看靈鷲繞雲根　萬綠溟濛到寺門 涼雨灑巾輕墊角　曉煙拍袂欲痕
風高檜影有巢鶴　香細旃林正飯猿
聽到琴言遺世慮　心清不礙冷泉喧是日聽品公彈琴
六時清課閉松關　鐘磬琅琅木石閒 夢入水晶依淨界　髮晞蒼翠近煙鬟
世間文字最能壽時靈隱書藏落成　物外禪心只是閣
惆悵塵緣一彈指　徐熙愁墨畫春山家星橋先生已物故矣


乍盤飛磴上青天　回首諸峰化碧煙 泉響細穿千筧落　竹光高捧一樓圓
禪床暖抱初生日　丹竈香不死仙
坐久鐘聲催客起　白雲無數拂吟肩


我聞雪山葱嶺西萬里　鷲嶺青橫祗洹水 五印度出羣靈朝　叱咤能教頑石起
風雷擲落湖西頭　眾山無色真宰死
至今矯首摩蒼穹　欲落不落天門空 全身亂垂紫瓔珞　萬柄倒插青芙蓉
羊腸百折洩雲氣　笙簧眾竅鳴天風
分明一石一天地　太古面目無一同
客游不辨諸洞戶　駭觸蛟蟉踏鐘鼓 日光一綫穿空青　照見天形若懸杵
暗雲盡日吹奇香　石液相和化鐘乳
乳間的的蓮花開　承趺上有千如來 手招玉狗灑秋雨　笑弄飛瀑成春雷
呼猿老衲去不反　但看日月照曜青林臺
君不見　祖龍鞭石海難渡　五丁驅山險如故
理公此語亦太奇　石儻能言定生悟 華嚴妙理本虛空　卻與詩家證幻趣
還尚招手告山靈　祗許飛來不飛去


龍山吾兄瘦無肉　度量汪汪幾千斛 看他小小現神通　彈指遍遊諸佛國
枯禪久甘藜藿腸　節身不在飡楓香
頂一著超言義　二三四七空摶量 從古風顛稱普化　格外元機未為蹉
等閑打出觔斗來　傳得師真能幾箇
而今痛自發其光　卧雲深處開巖房 是非榮辱我何有　二時粥飯還如常


乳虎已有食牛氣　况是親從道塲至 入門未辨主與賓　輒問西來祖師意
水之冰也藍之青　當陽哮吼人皆驚
豁開自己神通藏　剖破微塵出大經 永嘉作顯唯證道　凡聖兩途俱淨掃
曹溪一宿歸去來　珊瑚枝上日暠暠


十里平湖一鏡開　六橋險峻滑如苔 直饒不滯程途者　到此依然喫跌迴


數年佛殿蔓延　一瞬魔宮震肅 即非新起規模　原是本來面目見雲棲大師山房雜錄


飛來峰既是飛來　何事飛來更不回 今日果能飛得去　飛來方不使人猜


十百春纔九十春　童顏皓首正精神 壽同寶掌山同佛　海內今推第一人


淨法界身　本離名貌 七十餘壽　如海一泡 紙上描來　何肖不肖
恐後無憑　寫此為照 要識仲師　真面目麼
生也不道　死也不道


人間三伏苦炎蒸　一入雲林爽氣增 翠篠陰森開石壁　冷泉聲瀉濯溪藤
蒲團竹版形先樂　茗椀爐煙興更勝
何用他山重策杖　應教於此學南能


天垂紫氣下穹霄　萬類歡騰樂奏韶 花萼齊開春正麗　雲霞五色慶非遙
南山瑞靄嵩呼迥　北闕恩波盛代饒
山野欣然爭獻祝　太平綿遠賀熙朝


日落支藜一散人　竹深泉冷最怡神 忘歸踏徧空亭翠　海月飛來不是塵


飛來八面石玲瓏　片片如雲嵌碧空 六月清涼森翠篠　三秋燦爛醉丹楓
藤蘿猿嘯藏仙跡　蓮萼峰高護梵宮
千古令人頻仰止　根同天地壽無窮


雪滿山中一短亭　鐘魚聲杳罷談經 不眠自愛焚香坐　但覺心空境已靈


鷲峰周匝護寒雲　玉屑霏霏照夜分 遙憶故人當此候　新歌白雪許誰聞


名高江左負雄才　別後相思夢幾回 老興應須重訪舊　孤山梅待破春苔


兩峰高矗碧天低　白石蒼苔路不迷 斷壁雲飛泉獨冷　深松人靜鶴雙啼
六朝山色常迎座　五夜鐘聲忽度溪
真令往來多駐足　煙蘿捫徧好丹梯


憑高一嘯眾山低　霜葉飄空望眼迷 扣石靈峰應解悟　呼猿深洞似聞啼
憑誰聯步臨丹壑　送客回頭見碧溪
多謝天親微指示　蒲團坐處有雲梯


鶴唳空中不見飛　六花堆滿薜蘿衣 練拖雙澗凝寒碧　玉削千峰失翠微
大壑風迴清籟迥　虛亭人靜野雲依
短筇更發孤山興　欲折疏梅踏凍歸


亭開煙水愛憑臨　千古空塵一鏡明 雲定竟忘棲竺國　客來應說到蓬瀛
澄涵月色心俱冷　響雜松濤夢轉清
自笑句留延歲久　軍持贏得世緣輕


遁跡頻驚歲序新　芒鞋筇竹老閒身 三年未晤天都客　二月猶寒鷲嶺春
曾許攀依風度好　最懷酬酢性情真
雙鳧暫駐留佳句　繞徧梅花亦惱人


廣陵一水趁晴春　路入天台景倍新 嫩柳那知遙別夢　仙桃應待舊時人
蘭言想像渾如玉　雪曲推敲早脫塵
直欲從君重選勝　不同劉阮乍迷津


鷲嶺千層綴晚風　枝枝霜葉總瓏 霞明五色呈奇瑞　錦襯三秋妙化工
仙客嘯歌雲樹裏　高人吟醉畫圖中
不辭晚暮看無倦　宛在蓬萊第一宮


霜醉秋林片片紅　飛來峰更不相同 雲章灼爍南山北　霞彩光華西竺東
曠代奇觀留勝跡　仙人椽筆繪虛空
冷泉映帶猶堪賞　錦繡全收一鏡中


悤悤夢了華胥　早鷲嶺窗前　現將圖畫 翠瓔長帶　穠纖筆勢　冷綃光砑
巖居瞻瑞相　傍一榻　松風塵外挂
任世上　苦入秋心　依舊九蓮開也


署年髣髴神宗　說侍養深宮　白頭閒話
月輪圓裏　山河小影　似驚飄瓦
興亡多少事　便指與　枯禪應淚灑 已零落　監當時　奉香黃帊


皋禽警處人聲靜　只露滋竹粉　風墮松釵
好夢今宵　定應不落塵埃 歸途况與花宮近　聽鐘魚更愜孤懷
又何妨　如水涼天　小住為佳


壁華妍靚　谷禽哢煙景
白雲忽飛去　遮卻前溪樵徑 試聽上界疏鐘　月來松頂


況值葉落蒼崖　苔空翠壁　一片霜棱削
樵跡塵踪渾不到　寂寞招提鈴鐸 古洞煙封　危亭徑絕　地迥渺難托
夕陽欲下　切雲還唳寒鶴


碧巘雕雲　玉壺卷暑　老蟾夢醒瑤闕 露華潑翠　濺廣寒冰屑
俯流泉　一掬秋心　移晚境　滿林晴雪 松陰靜　蟹眼乍翻　素瓷凝滑
朱絃清弄發疑　喚起姮娥　環珮葉葉
瓊田萬頃　更新涼萬曡 問裝就　七寶樓臺 記我　桂叢香窟
憑闌久　休做睡鄉倦蝶


