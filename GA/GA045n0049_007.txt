中國佛寺史志彙刊數位版, No. 49 峨眉山志

生事在雲山　誰能復羈束


且待淵明賦歸去　共將詩酒趁流年


我老不堪歌樂職　後生試覓子淵才


浮生元自有超脫　地上可憐怒攓蓬


卜築吾將依此地　玉堂清夢任教違


支筇石上寧辭倦　采藥名山喜共君


由來勝地多奇蹟　樂奏天池兩部蛙


維摩丈室窺如許　無著天親次第來


思君結社仍留偈　更遣臨岐別賦詩


欲去又遲今夜月　滿山空翠醒人迷


步入遠門尋覺路　曇花引入趙州城


凭欄光相緜雲裏　神水靈巖辨劫灰


塵人那得拈微笑　銀海茫茫五色遮


茫茫下界空回首　結社何年託白蓮


遠公話到無生處　滅盡空華吐白蓮


到此聖凡無二諦　何須海外問蓬瀛


愧我華顛名未淨　靈山可許一逋臣


欲問辟支諸佛土　貝多羅樹即關頭


塵緣未得撥金篦　悵悵迷津歎二毛


千年面目存　萬古靈光起 不滅亦不生　老僧自知止


犀劈玉胎蟾挹潤　溪澄蘸筆彩嵸巃


靜然歇滅還支遁　買得名山風日清


塵勞可許歸蓮座　化境神光飽一看


若論聖凡真妙諦　山靈應笑我知音


西川自此聞真諦　不憚時時謁誌公


計程幾頓登山頂　光相臺前禮大雄


蟬蛻已付槁木　肉皮不相痛癢 漫道樹為僧榮　色空空色非相 啐　一腳趯倒虛空　打破沙鍋自


我亦前身緱嶺客　憑誰指點得心安


白夜試尋明月畔　此中清景許誰分


我來峯頂窮奇幻　故把靈膏夜夜焚


銀色兜羅成世界　靈心返照屬誰人


徵夢已知仍佛器師，先太夫人夢大士賜花瓶而生　機關莫向俗人論


我語世人休妄戀　坡前回首自牢關


此是靈山真妙諦　阿誰領悟在機先


今日煩充第一座　百花叢裏現優曇


篤愛山居閒我老　從他塵世利名忙


開士幽居成古剎　祇今龍象話三生


畦半落星明月夜　谿清倒影現玲瓏


慙愧谿山無箇事　虛窗高臥一閒人


黃菊籬邊秋意澹　空花不肯借人看


入室幸聆空妙諦　繽紛華雨孰能酬


鬱葱佳樹拂慈雲　幻出槎枒避斧斤 老衲得知山是佛　令人同誦法華文


維竹稱慈　幾乎有知 九族敦敍　孝友威儀　是竹必滋 五服相殘　骨肉攜離　是竹必衰
苟自家而刑國　亦觸類而增思 莽尊固護　檀欒櫛比 如束之稠　如插之密 勁節中聳　攢根內實
聲唯戛風　影不透日 類宗族之親比　同朋友之造膝 至若暮歲窮律　霜凝雪霏
陶鈞無發生之理　松柏有後凋之期 是竹也 叢篁劈開　牙筍怒長 紫籜連披　青筠紛上
有偕老之情　感饋親之養 如受制於籬界　不旁侵於土壤 雨露之澤　謝爾眾芳
細葉未吐　貞心已長 恥高標而迥出　斯褭曲而悠揚 匪趨時於律候　寧隨韻於笙篁
保無用而以道自將　愧不才而與物俱昌 苟成陰於隙地　作盛景之清涼 重曰 夫緜緜瓜瓞兮　知有子母
邕邕鴻雁兮　如次弟兄 於家則疏附禦侮　於國則磐石維城
田氏不分庭之荊　陳家則應天之星 莫不鬱映棠棣　急難鶺鴒 斯竹也 共根連茹　一本千莖
年深轉密　歲晚彌榮 一可以厚骨肉　一可以敦友生 於靈臺而莫非盡性　彰慈孝而感通神靈


蜀國多仙山　峨眉邈難匹 周流試登覽　絕怪安可悉 青冥倚天開　彩錯疑畫出 泠然紫霞賞　果得錦囊術
雲間吟瓊簫　石上弄寶瑟 平生有微尚　歡笑自此畢 煙容如在顏　塵累忽相失
倘逢騎羊子　攜手陵白日


蜀僧抱綠綺　西下峨眉峯 為我一揮手　如聽萬壑松 客心洗流水　餘音入霜鐘 不覺碧山暮　秋雲暗幾重


我在巴東三峽時　西看明月憶峨眉 月出峨眉照滄海　與人萬里長相隨 黃鶴樓前月華白　此中忽見峨眉客
峨眉山月還送君　風吹西到長安陌 長安大道橫九天　峨眉山月照秦川
黃金獅子承高座　白玉麈尾談重玄 我似浮雲滯吳越　君逢聖主遊丹闕
一振高名滿帝都　歸來還弄峨眉月


戎馬交馳際　柴門老病身 把君詩過目　念此別驚神 地闊峨眉晚　山高峴首春 為於耆舊內　試覓姓龐人


關內昔分袂　天邊今轉蓬 驅馳不可說　談笑偶然同 道術曾留意　先生早擊蒙 家家迎薊子　處處識壺公
長嘯峨眉北　潛行玉壘東 有時騎猛虎　虛室似仙童 髮少何勞白　顏衰肯更紅
望雲悲轗軻　畢景羨沖融 喪亂形神役　淒涼信不通 懸旌要路口　倚劍短亭中
永作殊方客　殘生一老翁 相哀骨可換　亦遣馭清風


江皋已仲春　花下復清晨 仰面貪看鳥　回頭錯應人 讀書難字過　對酒滿壺頻 近識峨眉老　知余懶是真


峨眉煙翠新　昨夜風雨洗 分明峯頭樹　倒插秋江底 久別二室間　圖他五斗米 哀猨不可聽　北客欲流涕


官舍臨江口　灘聲人慣聞 水煙晴吐月　山火夜燒雲 且欲尋方士　無心戀使君 異鄉何可住　況復久離羣


萬仞白雲端　經春雪未殘 夏消江峽滿　晴照蜀樓寒 造境知僧熟　歸林認鶴難 會須朝闕去　祇有畫圖看


下視白雲時　山房蓋樹皮 垂枝松落子　側頂鶴聽棋 清淨從沙劫　中終日未攲 金光明本行　同侍出峨眉


師言結夏入巴峯　雲水回頭幾萬重 五月峨眉須近火　木皮嶺上祇如冬


莽莽空中稍稍鐙　坐看迷濁變清澄 須知火盡煙無益　一夜闌邊說向僧


不知名利苦　念佛老岷峨 衲補雲千片　香焚篆一窠 戀山人事少　憐客道心多 日日齋鐘罷　高懸濾水羅


峨眉山西雪千里　北望成都如井底 春風日日吹不消　五月行人凍如螘


但得身閒便是仙　眼前黑白漫紛然 請君試向巖中坐　一日真如五百年


巖巒皆創見　草木半無名 翠削山山玉　光搖樹樹瓊 嶺雲隨客袂　谷響答僧聲 清絕渾無寐　空山月正明


巨木架虹梁　橫跨驚湍上 有如排世難　出力貴用壯 行人知寶地　非此欲何向 因懷濟川功　作詩鑱絕嶂


樹倒因成路　林開忽見村 鳥音傳木杪　梵語出雲根 雪色連春夏　風聲接曉昏 徘徊幽興極　回首謝煩喧


文公太華遊　惆悵無與共 翁從二三子　泉石恣披弄 草木被芳鮮　山巖若飛動 朝市足紛華　不入幽人夢


斷巖知是再來身　今日還修未了因 借問山中何所有　清風明月最相親


山中靜閱歲華深　舉世何人識此心 不獨峨眉幻銀色　從教大地變黃金


高僧飛錫去人間　弘誓何年不出山 有地盡成銀色界　無心常似白雲閒


山僧談笑見天真　杯渡滄溟萬里身 老愛林泉心自足　風流寧讓虎谿人


峨眉高　高插天　百二十里煙雲連 盤空鳥道千萬折　奇峯朵朵開青蓮 黃金獅座聳岌岌　白銀象駕來翩翩
晨鐘暮鼓何喧闐　風林水鳥皆談玄 千巖陰霧見玉佛　六時天樂朝金仙
月輪挂樹光團團　平羌影落秋波寒 目前勝景不可狀　畫圖彷彿移巖巒
吾王此地受封國　大法付囑從靈山 願憶雲山當日語　五十四州均花雨 花雨慈雲滿錦城　佛剎王宮同按堵
峨眉高　高萬古


寺幽名白水　金碧絢中天 池面臨三四　峯頭對百千 斷碑文字缺　重譯貝多全 老衲忘塵事　棲雲日晏眠


一琴隨處住　半榻為僧分 林放到池月　風驅入戶雲 鹿眠行去見　鶴唳坐來聞 底事吟詩苦　翻令思糾紛


楚客隨丹梯　泝流三峽踰五谿 浙僧訪佛祖　一錫陵空向西土 江尤儒生尋謫仙　相逢共上峨眉巔
峨眉山高氣磅礡　萬朵蓮開青插天 天高地遠望無極　海東日出扶桑赤
氣衝衲衣舉　光搖角巾明 眼底汪洋巨鼇動　耳邊髣髴天雞鳴 龍宮對月窟　曾聞謫仙遊
霞光凝不散　履迹今尚留 千巖崩摧勢欲墮　羽流緇侶參差坐 七寶巖留供佛鐙　萬松竈起燒丹火
風霆蕩漾　雲樹模糊 虎豹接迹　猨猱鬬呼 星漢當頭手可摘　靈芝甘露無時無
雲漏日兮光一綫　金蓮白象兮紛紛而來見 萬籟動兮天樂和　仙之人兮夜經過
忽神驚而目眩　豈事幻而說破 覩謫仙而無有　杳鳳管與鸞珂 塵心未斷懷鄉土　青鞋復蹋來時路
行行回首語青山　石室無鎖門無關 重來有日當躋攀　肯效趦趄囁嚅儌名勢　坐令塵土彫朱顏


峯頂散朝陽　憑高眺渺茫 山嵐銀色界　寶氣白毫光 天闕塵氛淨　煙霄草木香 須知來此地　處處見空王


夢裏尋山路不迷　瑤華珠樹與雲齊 黃金世界參龍藏　白玉光煇照虎谿


平生懷隱約　寤寐想南圖 此日登臨壯　春風興不孤 諸天銀色界　萬里玉光鋪 疑有仙人到　相隨種白榆


太息大峨峯　巍巍獨擅雄 誰騎六牙象　來坐七天中 雪壓巫廬瘴　山吹于闐風 陵晨觀日出　極目海雲東


元氣開青碧　雲軿落紫煙 笑登天九萬　別有界三千 片月依簷度　羣龍對客眠 坐深清淨理　明日望寒川


竹裏瀟瀟雨　清涼入夢新 向來投老計　今作問禪人 野徑休愁滑　山靈未洗塵 陵晨登絕頂　雲海寄閒身


空堂燒柏子　共坐話無生 雷雨千巖化　風泉萬樹鳴 夢清人境絕　禪寂法心明 諸有皆成幻　浮雲笑此行


天半峨眉路　孤筇憶舊遊 雲深春更冷　花散雨空留 僧老前朝話　人銷濁世愁 幾年幽壑夢　飛不到峯頭


蜀棧連秦塞　邊鴻陣久虛 誰尋蓮社約　忽枉雪峯書 老較禪心切　貧嫌官況疎 欲拋妻子累　來傍遠公居


一到絕頂上　泠然可御風 山川幻銀海　天地見洪濛 四海超然外　三生偶爾中 巖前有靈洞　呼出白髯翁


天柱峯頭水　驚飛樹杪來 山中奔日月　地底激風雷 嵐氣千巖暝　秋聲萬壑豗 泠然心獨賞　何處有塵埃


劍外名山聚　峨眉不可名 祇疑盤古雪　化作佛光明 我且歌鳳去　誰當騎象行 兜羅空世界　說法了無聲


寶剎千年寺　深山四月花 客來憑短竹　僧供出胡麻 白水澄空界　青蓮問法華 夜深寒月上　鐘磬落恆沙


師從峨眉來　往返經幾宿 茲山聞最高　幾許到天竺 師行徧天下　無乃是神足 竦身入梵宮　鏤此栴檀佛


峨眉山上月　千里若為看 峨眉山上雪　萬古逼人寒 山青如黛雪如粉　明月鏡中何隱隱
雙峯縹緲誰畫眉　挂在長空不可盡 西域雪山絕嶙峋　此中應見西方人 普賢菩薩行具足　三千徒眾皆應真
始信峨眉自惆悵　不作巫山神女身 八十四盤桫欏樹　花開如繪復如素
一間板屋千重嶺　正值行人問山路 登山路轉難　投寺日已晚
古苔如髮長　新松學蓋偃 冰窟炊不成　雷洞眠難穩 真僧入定久　行腳乞食遠 鉢裏龍形小　巖前鳥聲囀
雨氣沈如墨　雲光疾似電 應有千化身　故作百寶現 橋梁宛虹架　樓臺疑蜃變
大士皆騎象　星光盡散燕 奕奕九微鐙　芬芬五色綫 人人為攝受　各各覩顏面
欲知色是空　色即空中滅 世事如幻影　詎必歎奇絕 依舊峨眉山　明月照清徹
君來白門秋　山月幾圓缺 浩浩江水流　尚帶峨眉雪


曠望不辭夜　鐙從上界傳 流光時渡壑　燄影欲連天 祇訝繁星墜　還從法力圓 迷雲開暗谷　處處見金仙


溪行每迂迴　不識山深淺 但見懸淙盡　忽復登絕巘 松竹互攢映　樓閣何燀燀 聞有西天僧　鑿山度幽緬
雲根破混沌　耳目曠舒展 從來集法侶　猛心研教典 設林舌吐花　靜者意如繭
津梁未云倦　心迹堪雙遣 迷悟吾何知　頗覺輕蟬冕


一盂乳滴大峨胸　聞道泉源與楚通 未必千山同此竅　世間萬法盡歸宗


泉聲響應松風細　谷月穿嵐對客明 坐到忘言僧又去　熱腸一副似冰清


西方尊者東土師　我聞其語未臨儀 大峨之半阿練若　八十八祖南羽寫 禪悅精神眉聚端　救世婆心口角寬
妙真如性本常覺　圓陀陀底各珊珊 祖宗開創多神智　所願兒孫能解事
丁子絕繪非等閒　生平盡在三名山 但遣白雲固封鑰　莫教一像走塵寰


靈卉飾丹梯　雪淙流活活 到此利名心　一回一解脫


既渴始求梅　非梅亦梅指 寧知舌本中　原自有梅子


瓦屋山無盡　諸番限此疆 七天通氣冷　三殿引雲長 枳朮資僧業　煙雲厚客裝 攜君觀邃古　廣樂遠鏗鏘


昔賢嗟未到　而我得奇觀 不陟高寒處　安知天地寬 佛光隨鳥現　優鉢散花繁 大士因相契　無心可與安


人情山水易為眩　今信峨眉名獨擅 滿空雲海起蛟龍　萬仞峯頭看冠弁 攀躋逡巡愧巨虛　籃輿憑御作舟牽
絕頂一日幾陰晴　彩霞嘗結瞿曇面 城郭依稀大如掌　翠微隱約小於鈿
山腰另貯一重天　晴走風雷人不見 極目齊州九點煙　坤維至此稱永奠
聞師住山六十年　閱盡興亡為余撰 曾記當年全盛時　琳宮貝闕山林徧 寇盜相尋劫亂仍　此山亦受烽煙煽
余聞此語倍心酸　世間名境直如電 君不見　白衣蒼狗何渺茫
又不見　桑田滄海亦更變 至道無毀亦無名　良哉不型與不鍊


陵煙達上方　花散雨微茫 澗助廣長韻　譚滋禪悅香 留仙一夕枕　選佛七天場 海嶠擎霞起　光明徧大荒


萬象高寒外　喧豗子夜風 鯨音開半偈　虎嘯霽長空 梵宇金輪滿　法雲篆繡工 怳然身與世　變現此山中


武林憶附袁公驥　豔說峨眉老衲異 性中龍藏徹諸天　指下鷄丸成福地 我今信宿此精藍　杖頭白雲向何處
水田百淨軍持　五緉一笠隨去住 尋勝或赴舊遊緣　采真倍得瞿曇意
法嗣俱堪續一鐙　白石泉流不斷清 翦燭深話驚雷莢　秋圃還登玉版羹
紫芝眉宇應重覩　為拭十年牛馬塵


山水平生癖　煙霞到處緣 峨眉垂老至　勝覽讓誰先 披衲辭公府　騎騾踐野田 入谿青嶂合　上嶺翠微穿
歌鳳人何在　降龍蹟久湮 一山稱最勝　雙玉挂飛泉 觸石喧豗響　爭流排擠遄
驚心觀濺沫　駭目送潺湲 擘路洪椿去　幽林古德傳 繁柯蔭仄徑　密葉罨生煙
奔走疲終日　歡呼息萬年 於時方紀夏　坐此滌煩煎 墨勅先朝賜　朱函佛骨鮮
清供脫粟飯　老漢作家禪 舊事譚離亂　新恩賴貸蠲 坡高無馬走　殿聳似螺旋
詰旦支筇出　危坡壓屋懸 十梯方仰脅　百息始窮巔 回視聯牀處　依然柱杖前 喜歡初有地　蒼秀迥無邊
木磴經霜滑　行童任挽牽 雲堂香寂寂　金界草芊芊 雷洞人緘口　梅坡鳥憚鶱
沿巖鑿路險　削木蓋房堅 絕壁現還隱　修篁斷復連 緩拖雲腳重　倒挂日輪偏
太子坪初到　先生倦欲眠 圍鑪燒榾柮　鼾榻擁青氊 曉起衝濃霧　徐行致肅虔
桫欏繁似錦　杉樹密還妍 最愛天門石　疑經鬼斧鐫 曬經如斗拔　瓦屋似屏聯
遂禮龍淵樹　環觀金薤篇 不辭三日苦　乃造七重天 大士元無住　凡夫自倒顛 朝山來路遠　禮佛念頭專
以眼觀白象　將心測普賢 喟然長歎息　策杖再搜研 鐵瓦鄰銅殿　金繩護寶蓮
登臺輕世界　俯檻小山川 五嶽皆培塿　三巴在几筵 方期暘杲杲　詎意雪翩翩
光相緣猶待　神鐙願未圓 奇觀留後日　拙句染新箋


石以山為名　水從石竅生 暗通阿耨潤　遠入玉泉清 有客曾歌鳳　無人解濯纓 誰教塵念冷　遙步向空明


病廢苦奄然　來求避世方 峨眉何處是　為我散清涼 險路巴山遠　塵心旅夢長 皈依如不棄　瓶鉢任徜徉


萬疊憑虛上　塵坌悉可捐 穿雲睇白水　側足倚青天 幽咽泉聲遠　陸離樹色鮮 光明徹下界　盡日坐危巔
直入萬山去　身心好棄捐 亂峯疑拔地　層閣只窺天 松駁僧眉老　夏寒石髮鮮
願王無私照　巖月自娟娟


靈根分劈自崑崙　並峙巖頭獅象蹲 不是願王開覺路　何由此處說天門


偶過山間尋勝蹟　忽從坡上發深思 縱饒解脫虛空外　終是塵緣未了時


蓮嶽曾經詠削成　如何僧社亦擅名 祇因菡萏峯頭見　泰華雖高不與爭


隱踞雲谿障紫瀾　高呼船子渡谿難 可知普濟當年行　留得慈航待我看


鳥語初來報　雲緜幾度鋪 佛從當面現　光向半空盱 色相何嫌有　聲聞豈礙無 臨皋徒復臥　殘墨未能濡


梵王棲息地　向夜寶燈懸 一點初疑葉　紛熒竟似蓮 辟支成古供　勝蹟賴今傳 冉冉靈巖下　光明徹大千


桫欏原是佛前花　開徧峨山爛若霞 不信佛身常住世　見花如見佛無差


梵宮開勝地　紺殿結殊因 校飾兼三品　莊嚴化億身 洗池神象浴　飲鉢毒龍馴 不是靈山子　誰乘大願輪


一塔陵霄會萬靈　經傳大藏又分身 劫來不礙無邊法　各現慈悲度世人


萬金鎔鑄自何年　長作龍吟散曉煙 留鎮三門開覺路　聲聲震醒世沈眠


靈山隨地起　覺路自天開 客興披雲到　梵花促雨來 有僧翻貝葉　攜我上蓮臺 正擬登峯去　偏留話劫灰


誰教伏虎接飛虹　天半峨眉路不窮 解脫欲歸何處去　看來還在此山中


萬壑雲空祇樹林　霜天長見綠陰深 偶來一憩聞清籟　領略禪門自在心


皇家崇勝事　法象得煇煌 玉局三霄誥　金宮百和香 塔鎔大貝乘　鐘吼老龍王 碑篆風霜古　規模起晉唐


願王法力果如何　指點迷津念普陀 人向蓮臺齊合掌　羨他益善是多多


洪鑪巧鑄現精靈　寸寸金剛不壞身 十五浮圖經萬卷　功成還賴世間人


老幹何年種　空靈自作花 助妝應有雪　棲樹已無鴉 豔冷穿雲出　英繁帶月斜 七重天上見　猶覺是飛霞


巍巍大佛鎮峨城　丈六金身慧眼明 放大毫光看世界　色空空色兩無名


層層疊疊萬重山　識透禪機不許關 一點慧心常自照　源頭活水非人間


心是菩提覺是路　澄觀返照性流通 眼前高下非空境　常守靈珠不語中


雲成五色現奇光　形似尼珠不可方 更有一樁奇異事　人人影在箇中藏


峯頂高千仞　嘉邛指顧中 側身鄰日月　倚杖破鴻濛 玉壘寒光逼　羌江樹色空 謫仙人去後　遊興有誰同


金氣孤峯結　坤維獨鎮雄 崖松無歲月　人語逼蒼穹 老雪凝千古　殷雷起半空 超然塵世外　直欲御天風


飛自峭崖東　飄來點點紅 回翔分遠近　掩映入空濛 燄冷千年火　光搖半壁風 夜深人靜後　挂滿梵王宮


瓦礫石頭皆放光　無偏無正絕商量 有時變作巖前虎　威距峨眉白象王


覿面明明猶不識　馳求象外亦非真 白雲幾度空撈摸　杜宇頻啼春草深


萬里瞿塘杖挹春　峨眉天半一閒身 俯觀沙界如棗葉　猶是遊人眼上塵


行人雙眼幸圓明　下視閻浮等一塵 到此一步是一步　灼然何必更觀心


七重天末號峨眉　樹裏老僧下榻遲 八十四盤行欲盡　青山涌出象王兒


杖藜午日蹈龍池　無限青山展笑眉 瓦上曬經乾也未　令人常憶達聞師


寒響下高巔　孤橋斷復連 龍分雙澗壑　雲散一谿煙 眺聽聲光外　徘徊翠影邊 塵心從此盡　儗證四空禪


九日柴門雨亂飛　禪心無住客來稀 西風不管黃花夢　林鳥山雲各自歸


幽徑荒苔寂　千嶂古木橫 雲來迷洞口　雨過溼流鶯 殿僻涼生遠　谿深霧到輕 松陰聊對座　返照起新晴


近日生涯興漸闌　了無箇事足追歡 但將一柄竹笤帚　古德林中掃破煙


懶散疎狂一拙僧　年來老去百無能 雖然有箇閒身在　喫飯穿衣似未曾


荊秀蔚藍巔　幽人避地偏 茶烹松吼淥　香藹鶴騰煙 危坐消陰劫　清眠樂梵天 從教深立雪　無物與君傳


多年未覩南來鴈　影落峨眉下翠微 三笑虎谿留不住　乘風又望海天飛


不到崇高處　安知壁岫懸 路頹山霧接　橋斷野雲連 秀目青松柏　清心冷澗泉 半輪秋夜月　千古照巴川


山中長快活　久已遠塵囂 桃李開晴露　松筠擁翠條 雲光羣卉滿　鳥語萬峯饒 多少榮枯事　如何到寂寥


欲上峨眉頂　化城可憩心 千年冰度冷　五月火難禁 樹老煙霞古　僧閒花木深 象王今說法　子去好知音


去則似無心　歸來全不昧 補完萬壑煙　澹點千山 橫洞鎖龍眠　依僧息犬吠 恍如道者心　卓出名場內


抱拙林泉下　安貧任意閒 無絃琴易操　有韻句難刪 雨過雲初曉　夢回戶未關 故人何處見　梁月轉青山


陟彼清幽處　浮生萬事捐 琳宮非色相　紺殿逼諸天 絕壁苔痕古　懸泉漱石鮮 遙瞻西嶺雪　清淨杳無邊


謁罷峨眉嶺　常懷第一峯 臺高常見月　山靜獨聞鐘 古雪搖瓊蝶　飛泉挂玉龍 何時重躡屐　散步倚雲松


濛濛雨潤空山夕　浩浩泉聲走白石 流向人間大有功　從教萬物霑膏澤


最愛眉峯秀　偏煩車馬過 層巒連瓦屋　眾水合羌波 鶴迹餘古雪　猨聲出綠蘿 曠觀村廓裏　煙霧晚來多


