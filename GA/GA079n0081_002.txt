中國佛寺史志彙刊數位版, No. 81 清涼山志

怪道陰雲生石洞　從知靈物此中蟠


冷積千年雪　虛明五夜光 東南觀海岱　煙水思茫茫


殷勤瞻禮圓通相　一滴甘泉熱惱蠲


夜深山鬼聞經去　日午天人送供還 自是身心常寂泊　不知飛瀑日潺湲


一箇蒲團消白日　半肩破衲度寒秋 人間八萬四千夢　盡向無生一念收


繽紛不盡蓮華雨　無限真人到此峯


杳然飛去　仙花披靡


回首不知誰是夢　夕陽山色意茫然


刳木通泉水　開畦種野蔬 好遊渾不倦　空閣且停輿


曼殊境界原非外　只要當心一息機


盤陀石上空留迹　風雨千年印綠苔


雲籠七寶樹　水繞八功亭 散落天花夜　清音送客聽


花落每經香雨溼　春深惟有綠苔封 杖藜歸去應尋覓　見在西巖第幾重


日午自搓泥劑子　旋充中食省檀那


談經大士今何在　惟有白雲空去來


四望山川盡　平臨星斗懸 不須求羽化　際此是登仙


閣迥雲陰重　巖深暑氣微 三三前後語　千古露真機


溶溶淡染秋光白　想是仙家玉液醽


雲栖道者談經後　散落天花徧九垓


雪色千山迥　秋聲萬木疎 坐來諸念寂　因識古曼殊


欲識曼殊面　還應過別山


輪光徧入星河影　金色渾成世界奇 借問曼殊何處是　欲從言下決狐疑


自是藏靈久　神邦萬古崇


竭諸有海　爍彼空濛 巖中留影　石上遺蹤 碎身作寶　永益羣盲 稽首佛陀　悲願何窮


乾坤謾說蓬萊異　聞者雖多達者難


餌菊換教風骨異　白雲影裏去悠悠


將軍忠義乾坤並　千古清標尚凜然


獨伴白雲迷歲月　寒風暑雨任摧隤


想應千佛同來此　一夜雲生澡浴池


登臨春欲盡　花雨曉霏霏


彩虹五色圓光現　人各居中不在旁


從來麋鹿性　歸路意遲遲


寶剎開初地　金繩界上方 功兮何所致　明祚萬年昌


坐來深院寂　夜雨一燈浮


更憐銅瓦風霜老　祇恐重來不易逢


無柰朔方冰雪甚　住僧無力可支傾


天機何處是　黃葉舞秋風


焚香坐清夜　暫爾已忘緣


僧持靈錫去　龍帶嶺雲還 寂寞烟霞裏　優遊且共攀


風奏松音回劫夢　日薰花氣露春容 自憐未會三三意　把筆徒勞繪太空


乾坤到此誰堪並　獨許英風動帝王


儻得將軍常在世　宋朝爭肯屬單于


老僧慰辛苦　安置費慇懃


南詢有路無人踐　烟水茫茫鏡暮天


等閒一顧青蓮眼　證入無生已六千


唯有菩提心界裏　一輪秋月下寒空


何時投杖屨　於此事清修


不見談經者　空堂雲自來


虛堂無一物　坐看大雲流


蛟室寒巖裂　僧房夏木森 我來了宿約　去住兩無心


極目空天地　潛心無古今 流馨到人世　故我得相尋


簾捲千山雨　窗含萬壑風 倚闌何所思　霜月挂寒空


寺僧頭盡白　亦復昧因緣


山高已見諸天近　明日登臨見化城


遠塞冥鴻杳　長空孤月懸 始知身是夢　回向禮金仙


梵剎岧嶤陵日月　經堂寂寞鎖雲烟 真容欲覩知何在　極目蒼蒼意惘然


風濤復暴作　愁絕老僧房


野衲從風因有道　山禽相狎為無心 蒲團夜照清涼月　一榻松風獨自任


定入千峯夜　寒雲一榻深


擊鉢謾歌佛祖句　縛茅常結水雲緣 自從勘破西來旨　此段因緣不易傳


魂清眠不得　擁衲坐繩牀


看取蓮花淨　方知不染心


清磬一聲寒雨外　淡烟縹緲隔幽栖


隱顯翠微中　樵牧傳之久 乞食向人間　結庵倚山阜 紫氣擁崖巔　丹砂煑星斗
乘興入蓬萊　相尋不相偶 題詩細咨詢　遺蹤果非謬


朝烟諸壑暝　秋水半溪明 講罷西齋月　蕭然一榻清


風雷激烈龍池夜　草木淒涼雁塞秋 世路茫茫名利者　塵機到此盡應休


何時得遂歸來志　相共雲間展鉢盂


霜鐘擣日開金殿　鐵鉢分泉漾碧流 嘉賞每思酬宿願　爽吟先付管城侯


日暮白雲飛不盡　幾回敲斷夕陽鐘


處處食常住　善世語龐鴻 神出詣靈鷲　浩瀚佛家風 雖已成正覺　未入天台叢
一朝脫殼去　人言金璧翁 從斯新佛號　盞水溢蛟龍 飛錫長空吼　隻履挂高松
年逾七十歲　玄關盡悟終 果然忽立化　飄然陵蒼穹 寄與璧峯翁　是必留禪宗


夢裏乾坤度幾秋　窮源直到海峯頭 短筇擊碎那羅窟　佛國恆沙任爾遊


策杖烟霞外　重關虎豹林
路當崎曲險　山入塞垣深 慘淡黃雲色　蕭條落日陰 邊笳如怨客　嗚噎嶺頭吟


路入清涼境　幽棲獨此多
烟霞藏梵宇　鐘磬出松蘿 疊嶂呈奇畫　流泉弄玉珂 尋真未相識　且看白雲過


倚杖看明月　滄浪水正清
悠然歌此曲　可以濯吾纓 未入非熊兆　空沉老兔精 若逢知道者　相與結鷗盟


西望龍泉錦繡開　紫雲鬱鬱鎖仙臺 就中一片清涼地　劫火曾經幾度來


南臺孤聳隔諸臺　極目氤氳瑞氣開
花滿重岡堆錦繡　巖藏溼霧鎖莓苔 千尋寶剎摩雲出　百道飛泉帶雨來
欲證菩提何處是　暫從法地一徘徊


南極名山絕漢開　捫蘿直上最高臺
白雲縹緲峯前過　紅日曈曨地底來 望眼敢云空四海　飛身應擬近三台 尋真到此聊經宿　莫謂丹成便浪猜


沱水恆山一脈來　清涼勝迹自天開
石門祕訣封何日　寶樹靈根那為栽 演法當年緣正覺　傳燈歧路謾相猜
停驂漸欲收登覽　先上南天紫翠臺


青山白社意何真　不厭孤遊杖屨頻
石裂峭崖天作障　寺居空界日為鄰 瑤花紫朮春常在　豐草長林鹿自馴 悵望餐霞人已去　峯頭明月好誰親


祇園傑閣境清虛　布盡黃金計不疎
山指岳蓮瞻玉氣　地從塵海入空居 青天有客乘鴻鵠　白社何人揭梵書
萬里風烟仍擊目　不堪登眺轉愁予


一片輕雲日夜浮　即看春色又神州
無邊芳草年年路　不盡滹沱滾滾流 人世即今頻側目　乾坤自古一登樓 憑虛直欲陵風去　更許何人汗漫游


年來蹤迹厭紅塵　此日登臨託勝因
紫界左窺連渤岱　銀潢西指控周秦 堂齋罷柝鐘聲靜　梵偈傳香月印新 贏得緇流詢姓字　便疑驅遣幻中身


重巒硉矹倚青蒼　紺宇參差八水旁
欲向法門探上乘　閒來淨土即西方 泉飛石壁三衣溼　花吐金蓮萬壑香
指點諸天僧話久　峯頭明月已生光


妙德弘開向上關　維摩一默不輕還 對談若謂無言說　風雨依前點石斑


羊腸百折任青藜　草莽蕭蕭仄徑迷
絕壁倚天應隘日　斷崖無路只飛梯 依人野鶴尋常下　逐客山猿日夜啼 自是烟霞隨去住　到來元不費招攜


高臺天際鬱崔嵬　幾見山僧杖錫迴
幢影翻時陵日月　鐘聲鳴處隱風雷 身依北斗懷宸極　面對南山獻壽杯
冰積萬年消不盡　何時窮谷起飛灰


一片黃沙起　山川總不分
滿空飛亂石　四谷合烏雲 莫是龍王怒　疑從虎口聞 春光已三月　猶自雪紛紛


萬丈峯頭金井開　醍醐甘露謾相猜 龍王神力難思議　一滴能令徧九垓


隱峯倒化古巖前　筆立裙衣上聳然 良妹已收靈骨後　石幢高樹在峯巔


人間重苦是無常　誰不臨歧手脚忙 唯有吾師惺大夢　等閒遊戲死生場


金鎖玄關不可　鄧公遺塔晚峯頭 顛亡倒化乘神浪　千古令人仰未休


大士曾參馬祖關　陵空一錫向青山 頭陀本自無生死　爭肯區區取涅槃


迷裏清涼生地獄　悟時地獄即清涼 須知二法元無相　不離當人一念彰


好靜尋山谷　探奇上嶺頭
雙眸廓海宇　兩足跨雲樓 杖倚寒空月　人臨碧漢流 吾知非宿善　安得五臺遊


金剛窟子無縫罅　入者還他師子兒 鐵壁銀山直拶透　三三之語許渠知


均提相送出精藍　無著投機事已慚 莫謂當年人不薦　至今誰解話三三


杖藜特叩金剛窟　囘首雲生白水池 欲問三三前後事　一聲幽鳥夕陽西


無著寥寥不復聞　古巖餘瑞尚氤氳 遊人千載希靈迹　猶向峯頭禮白雲


石門寂寂鎖蒼苔　波利尋真去不迴 大智願王無向背　遊人何事浪相猜


五郎溝下臥殘碑　一徑斜通白水池
雨歇空山澄罔象　風生曲岸動漣漪 銀沙布底月來處　雪浪滔天雲起時
到此君應懷藻鑑　洗清法眼是便宜


正行將令　卻入禪那 外彰威武　內息干戈
掃除六賊　戡翦四魔 金湯教法　屏障山河 名標寰宇　迹寄巖阿
偶來稽首　謾說伽陀


國士寥寥馬不嘶　白雲深鎖五郎祠 宋家世界空成夢　鐵棒常拈欲恨誰


何年仙子此修行　服日餐霞道氣清 袖拂天風騎鶴去　至今傳說有庵名


羣峯面面擁奇觀　朝雨和烟積翠巒
策杖千山渾不倦　披裘六月尚餘寒 蒼崖碧嶂周遭合　古木黃沙四望寬
雲霧漸看山半起　卻疑身已在雲端


大士棲靈地　何緣得共登
光中披梵夾　象外見真燈 舉杖風堪御　騰身虛可憑 人天相接處　知是最高層


昔有毿女　領犬復攜兒 入眾乞辰齋　既得還索之
我固無貪妬　愍爾多瞋癡 箇中無是物　何必生嫌疑 飛空明玉相　斷髮留金絲
大士乘通去　靈蹤萬古遺 紺塔陵雲霄　慈光破世迷 稽首大智王　神功不可思


般若池邊止渴時　山瓢一吸樂何支 塵塵煩惱俱消歇　無限清涼說向誰


無邊浩蕩春　寄之在纖草
萬里長天色　印之於盆沼 佛身等太虛　促之在微眇 至道無古今　圓通絕大小
一龕藏法界　神功自天巧 稽首共瞻依　誰識衣中寶


窈窕迴峯眾木陰　憑陵雙屐暮雲深
千盤磴裏開僧寺　萬壑泉中出梵音 室利西來曾示迹　清涼此地足栖心
亦知世網終成幻　一鉢何年倚道林


一方靈石倚山巒　劫火曾經體正完
造化刻彫文藻麗　風雲磨拭玉光寒 瞻依盡滅多生障　摩觸能令萬世安
更有一般難信事　包容法界未為寬


迸珠鳴玉下危巔　上有清涼沒底泉 涓滴尚能消熱惱　百川虛作浪滔天


清涼自是聖賢居　現有文殊領聖徒 洞室鎮常閒說法　游人還聽解知無


何代池開白玉花　香風拂拂散天涯 雲行尊者飛空去　萬古芳聲不浪誇


一池清且淺　甘潔勝瓊漿
能洗愚癡垢　還生定慧香 光浮千界白　色映四天蒼 無以凡情測　神哉不可量


四臺環四面　金殿向中開
埋寶方成塔　祈光別有臺 鳴鐘千谷應　聽法萬人來 莫怪牛山哭　浮生真可哀


狐兔成羣白日嘷　天開此地育金毛
翦除荊棘憑君相　培植栴檀在我曹 靜藹刳心成大義　法琳張膽建清操
祖宗風格陵夷盡　哮吼扶顛敢憚勞


每過僧誦處　便覺一官輕
幽壑從吾好　浮雲任世情 凭欄看鳥盡　倚杖聽泉聲 佳水佳山地　終當結素盟


五月行蹤入大孚　萬松如翦雪平鋪
尋真客到青蘿嶂　駐錫僧居白玉壺 幾代苔文留錦字　諸天鈞樂護靈符
鑪烟經卷停雲閣　不信人間有畫圖


卻向凋陵後　追思初建時
空廊留古像　毀殿落新泥 幡斷猶存字　苔封不辨碑 聖人不復作　遺迹重傷悲


佛剎巋巍倚碧空　諸天寒色照簾櫳
瓊樓靜掩娑羅月　寶塔香飄薝蔔風 百道明霞浮几上　數聲清梵落雲中
萬年慧炬通霄漢　洪福應歸聖主宮


寶塔白毫光　傳從阿育王
萬山如磬拜　千佛共稱揚 鈴鐸迎風亂　栴檀逆鼻香 夜深聞梵樂　清切動悲傷


百尺輪王藏　莊嚴不可當 曲藏無量佛　巧創大明王 登眺多高閣　經行有步廊 規模擬忉利　形勝擅清涼


古今皇帝勅　寺啟鷲峯頭
客喜松間屋　僧栖雲外樓 羣山皆北向　二水自南流 名字聞天竺　神僧荷錫遊


仙宮開曉日　鷲嶺住高僧
氣宇閒林鶴　襟懷古澗冰 秋崖圖晚節　苦海羨先登 坐見超凡界　崐崙駕大鵬


深隱巖阿不記年　名韁利鎖莫能牽 七斤衫子重聯補　日炙風吹愈轉鮮


颯颯春風和鳥哀　清音直到耳邊來 鑪燒柏子端然坐　對月殘經又展開


有緣尊者信前生　童子開門遠迓迎 盡說曾遊般若寺　不知誰在裏頭行


寒巖一片雲　徘徊長松頂 下偶幽棲人　往來樵牧境
相看兩相得　無言意自永 冷風忽飄拂　吹度清涼嶺 斐亹金色界　望望何遼迥 如逢繡墩翁　或對均提名
為問般若寺　可與衡茅並 仙衣幾時還　天末日引領 那得寒潭中　復駐悠悠影


師心好善善心淵　宿因曠作今復堅
與佛同生極樂天　觀空利物來東邊 目有神光頂相圓　王公稽首拜其前
笑談般若生紅蓮　周旋俯仰皆幽玄 替佛說法近市廛　驊騮雜遝擁粉鈿
飄飄飛度五臺巔　紅塵富貴心無牽 松下趺坐自忘緣　人間甲子不知年


八十禪翁號了塵　錫飛來自天之津
見明水月成空寂　風靜巖花解悟真 法藏度流三塔寺　江山收盡五臺春
浮生半日逢君話　浪迹乾坤愧此身


五月清涼界　談經入鳳林
松風和梵語　流水奏幽琴 雲淡曼殊面　花妍古佛心 不須覓黃卷　徧演法王音


萬松深處梵王宮　幕翠迴嵐知幾重 定起峯頭新月上　一枝松影下簾櫳


梵剎碧山旁　金燈夜吐光
眾生心有感　菩薩用無方 蘿月庭秋冷　松風海曙蒼 五更初定起　清磬聽何長


塵中日夜恣昏狂　暮景來參古佛堂
高閣崚嶒銀漢近　白雲縹緲玉毫長 一乘此際窺宗旨　千手翻疑涉杳茫
兀坐頹然塵念淨　數聲清磬倚斜陽


駕壑朱甍乍有無　雲開福地忽平鋪
蓮華十丈承神足　貝葉千函鎖佛圖 香積廚中松火冷　涅槃會上石牀孤
瞻依共說通身眼　何似懷中不二珠


清涼山畔幾叢林　羅列千峯萬木森
溪涌寒雲流碧玉　風飄落葉散黃金 縱橫雁塔星霜古　攲側龍碑歲月深 多少禪宮看代謝　徘徊誰不動愁吟


臺山遠躡勢陵虛　臺上高飆不可居
五頂插霄皆嵲嶫　萬林蔽日總扶疎 舊聞勝槩風光異　今覺閒遊懷抱舒 徧歷峯巔望四極　恍疑天近地無餘


嵯峨高萬丈　氣宇眇蓬萊
塔影連雲漢　鐘聲出斗隈 龍池藏日月　聖地絕塵埃 天下多名勝　難同是五臺


羣山環抱樹森森　大士開圖歲已深 銅鉢埋來應有讖　可知原是舊叢林


靜林庵結碧巖阿　目極溪山樂處多
簾捲白雲生遠岫　窗含明月映澄波 燈寒絕澗龍蛇冷　路僻羊腸虎豹過
門掩清涼無箇事　數聲啼鳥隔煙蘿


巖扉一榻安　便遣紅塵累
巾裾帶月清　枕簟流松翠 梵磬夕轉幽　花雨晴還墜 蓮社倘相容　日耽菩提醉


臥破白雲不出山　終朝無事樂閒閒 一聲清唳松頭鶴　格外風光那可攀


清涼有分歸來晚　大聖無緣奉覲難 一句了然千聖外　相逢何事自顢頇


大士談經不二樓　八功德水印明秋 泠泠清梵滿山谷　散入冥空不可收


談經人在翠微中　縹緲烟霏隔幾重 欲寄此心無可託　長隨片月挂西峯


冰雪談經歲已深　蕭條瓶鉢挂高岑 虛空不住婆娑影　劫火難銷刻苦心


蕭蕭靈境倚雲層　拽杖南來試一登
帀地莓苔敷臥具　半龕蘿月代昏燈 緇衣有力耕南畝　白社無人叩上乘 覽盡清涼多少寺　不堪愁思憶衰興


華座巍巍樹影重　白雲不散講時鐘 龍聞了義乘通去　梵宇猶存翠靄中


西出清涼路轉遙　鐵勤方丈倚青
鏗鏘澗水幽琴合　起伏雲山翠浪朝 僧定虛堂生白月　鶴飛雙樹動清飆
頭陀更在深巖下　默默無言味寂寥


月滿汾川寶鐸寒　誰來此地葬金棺
育王得道行空際　尊者飛光出指端 天上凝雲常覆定　人間劫火漫燒殘
三千世界無留迹　聊向閻浮示涅槃


