中國佛寺史志彙刊數位版, No. 32 徑山志(第6卷-第14卷)

吾觀世間物　有相皆幻 空華及空果　起滅相輪廻
惟有金剛身　徧滿于法界
得大堅固力　常住永不墮 云何眾寶山　諸佛演法地
人天所聚會　而現五衰相
世尊說經教　天地及日月 凡麗四大者　時皆有劫壞
其間有一寶　不屬諸有形
湛如太虛空　皆為萬象主 萬形皆有盡　而此獨不朽
強名理與道　而字曰禪那
非性亦非相　而不離性相 非空亦非有　亦不厭空有
不生故不滅　誰捨復誰取
是故觀此山　不落成壞境 何處四禪天　即此伽藍是
佛子淨覺塲　了達無上義
能證無住法　即見常住性 以此祝聖人　等物無量壽
下及恒沙眾　同住安樂國
云何得福多　非幻不滅故


