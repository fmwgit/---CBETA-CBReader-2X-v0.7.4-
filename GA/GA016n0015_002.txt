中國佛寺史志彙刊數位版, No. 15 大昭慶律寺志


一切世間人　成毀皆執相　有成即有毀　有毀還復成　即此世界中　壞空與成住　過去無數劫　有佛人中尊　佛有八王子　出家師妙光　修證入地地　相繼得成佛　最後天中天　號曰然燈佛　誕此清淨土　放光驚王宮　發碣刻九字　乃建昭慶壇　綿歷近千年　循環互興廢　際此烈火殃　百毀無一舉　在昔給孤獨　名為須達多　恒行檀波羅　知佛來舍衞　於城施主家　見佛大歡喜　相卜最勝地　吉祥祇陀園　須達為布金　祇陀施林樹　建所三十六　佛居中精舍　我聞阿逸多　力行菩提行　能以種種緣　變現妙世界　寶網及雲臺　穢邦成淨土　我願諸上善　因緣亦如是　仗十力威神　莊嚴大樓閣　行檀空三輪　啟此無盡藏　七寶恒河沙　特用成勝果　天人合贊歎　回向薩婆若


吳蹤孫蹟各稱雄　合手何期見兩翁　佛帶光疑溫散日　龍裾波恍響連風　百年轉恐消磨漸　再劫應難絕蓺同　拂麈閒看吾豈敢　唯宜稽首頌如空


董生筆力馬渥洼　顧生文采禽孔家　素壁五丈流銀沙　欲與普門爭此豪氂差　洪濤翻空噴雪花　涌處隱隱龍盤渦　長弓大衣褶陷　菰葉飄作風裾斜　巍巍雪山頂　圓月開秋華　莊嚴不假旛蓋助　飛動如在鐘鼓撾　然香人來萬俯伏　咸謂慈晴廻我矚　能令劣相一時降　自有天神暗承足　二子畫雖工　安得此伎倆　若非寤寐親覿之　定是威靈所憑仗　借手分身現妙相　佛國清涼絕彷彿　屢到觀瞻嗟咄咄　世間富貴等浮雲　烟閣英雄盡凡骨


萬事了　無煩惱　四大困時便放倒　衲被蒙頭睡一場　通身那得夢來攪　體如如　寂寥寥　真空性相靜悄悄　卻歸混沌未分時　乾坤世界冥杳杳　這消息　知者少　一覺那管天地老　會得其中元妙機　人人盡有家中寶


白晝齁自在眠　全無情愛夢人間　無思無慮無何處　鼾睡如雷震大千


人間苦炎熱　北院竹梧涼　何物共禪悅　池蓮散曉香


湖濱聳翠　湖光吹瀾　佛降生地　地涌戒壇　三昧首揚　宜師繼起　規模整肅　海眾至止　禪律對待　定慧相生　森羅梵網　若準若繩　作用無我　機緣聽人　布金委粟　檀施駢臻　劫後重新　精藍倬煥　豈藉班倕　佛力潛贊　孤塔亭亭　靈光奕奕　智月常圓　山青水碧

