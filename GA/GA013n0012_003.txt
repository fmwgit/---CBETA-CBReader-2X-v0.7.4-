中國佛寺史志彙刊數位版, No. 12 天童寺志(第1卷-第4卷)

嘗遊興未闌　遐想神忽凝 彼士真覺雄　相鄰不孤迥
吾愛濟橫流　孰云煩慮屏 吾愛整頹綱　豈止浮根重
棲梧鳳九苞　追風駿千影 顧我不爭衡　與誰閒鬬茗
乘時既磊落　照世非昏暝 佇為王者師　三千統摩頂


滿杓黃虀飽喫了　生涯總在鉢盂中


昨宵風動寒巖冷　驚起泥牛耕白雲


我無你不去　你無我不行


曾把虛空揣出骨　惡聲贏得滿江湖


浙翁拶到無棲泊　謂實情忘撒手回


善財眼裏生花翳　去却一重添一重


落地枯枝裁跳　松蘿亮格笑欣騰


誰言老子寒無力　獨擁紅爐更下幃


今朝撒手便行　萬里晴空片雪


一經靜坐蒼松下　閒看孤雲自在飛


屋後惟栽千歲竹　巖前誰種四時花
不令意馬奔池水　肯縱心猿播土沙
性海湛然渾不動　翻天覆地念無差


遠水悠悠碧　遠山天際蒼
中有山水人　寄我十遠章 我時在高樓　徙倚觀八荒
亦復有遠意　千載不能忘


中峰深且寒　敧接海邊島
松凋不死枝　花坼未萌草 飛瀑吼蛟宮　幽徑分鳥道
伊余空寂淹　浮光寄枯槁 冥遊天地間　誰兮可尋討
孤立雲霞外　誰兮可長保 兹來仁者來　還稱太白老
荷策扣巖扃　重席展懷抱 示我商頌清　休誇郢歌好
報投慚抒辭　難以倫嘉藻


迢迢別海涯　颿挂杪秋時
島樹落寒葉　人誰訪祖師 浪開游象急　天闊過鴻遲
早晚歸林下　千徒不共知


經旬抱疾阻春霖　莎砌重重蘚暈侵 曾約偕遊未能得　暮山空鎖碧雲深


夢幻空花　六十七年 白鳥烟沒　秋水連天


大徹投機句　當陽廓頂門
相從今四載　徵詰洞無痕 雖未付鉢袋　氣宇吞乾坤
却把正法眼　喚作破砂盆 此行將省覲　切忌便躱跟
吾有末後句　待歸要汝遵


靈雲一見兩眉橫　引得漁郎良計生 白浪起時拋一釣　任教魚鼈並頭爭


一喝分賓主　依然又眼花 倒翻筋斗去　蹋殺死蝦蟇


此力分明在不欺　不欺能有幾人知 要明象兔全提句　看取陞階正笏時


奮志南方問正因　正因一字不曾聞 七零八碎袈裟角　惹得凌霄幾片雲


肘後驀生閒落索　風前忽布閙叉撐 那吒八臂空惆悵　夜半三更白晝行


天為蓋兮地為函　吾奚為乎塔與菴 灰吾骨兮山阿　言已矢兮勿鑱


太白峰高積翠明　老禪的的寄深情
相思沙礫惟懷璉　獨立蒼苔近子卿 舊業久荒松露滴　浮名空眩槿朝榮
定須結社修真隱　寒月深燈了梵經


雪嶺西來　岷峨最高
橫絕江海　天風雲濤 佛果一枝　鳳毛麐角
芳躅遠踐　鄉有先覺


纔沾法雨便萌芽　始信三家總一家
百歲利名如石火　一生英譽若漚花
清貧兀兀觀心月　濁富區區算海沙 三歲金毛纔一吼　千年香象步頭差


昔年曾種善根芽　今日親趨佛祖家
便就娑婆圓佛果　何須兜率赴龍華
千經萬論堆黃葉　八解三明臥黑沙 惟有天真常不動　從教萬別與千差


觀世間六十一　一即是三　三即一 團團爍破去來蹤　白日虛空轟霹靂


辭世向誰辭　西方太遠在
不如遺蛻葬山阿　日聽長松響天籟


