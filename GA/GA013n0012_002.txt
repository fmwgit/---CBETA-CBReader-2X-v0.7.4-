中國佛寺史志彙刊數位版, No. 12 天童寺志(第1卷-第4卷)

微言定許誰人叩　勝事偏於俗士慳 咫尺蒙堂隔霄壤　城東搔首只空還


負土新成塔　非才愧勒銘


敕書璿榜題前代　妙乘珠函祝聖朝 莫問當年總陳迹　天香裊娜寶花飄


游憩歸何晚　舟行夜半鐘


奴子肩輿頻勸下　老僧强飯已鳴鐘 歸來城郭應回首　太白山前廿里松


消冰成水應能辨　會色歸空孰與論 老我難禁寒徹骨　玲瓏松火喜春溫


茶攪酥酡分玉乳　飯供香積下金童 我來暫借蒙堂宿　臥聽頻伽弄晚風


燈鏡交輝天不夜　幡花鬬彩地長春 凭闌極目情無限　吟罷凉風灑葛巾


林閒問道滄洲客　石上聽經碧漢龍 五百年前香積飯　二時天外走青童


偶有閒情依淨土　竟無塵慮瀆天機 明朝尚有登高興　萬仞岡頭一振衣


便應尋惠遠　結社共長年


傳燈片月空中落　結夏孤雲定裏還 匹馬遁公頻著眼　為憐神駿邈天顏


穹碑臥苔蘚　猶誦昔人詩


茗杯淨澣三更月　詩墨淋漓萬仞崖 擾擾風塵渾擺脫　相將身世到無懷


落葉滿庭僧自歸　亂雲遮戶客還留 丹山赤水從吾好　不用題書汗漫遊


林中猿鶴僧偏狎　木末星辰客共攀 五岳遨遊空遠興　聊從此地避塵寰


明發慈雲嶺　禪關白月深


不雨白雲飛欲去　如花紅葉落將來 我今憩此無窮意　滄海茫茫問渡杯


月印龍堂靜　真僧了定空


魚潛清水芙蓉靜　鶴隱青松石洞閒 僧舍林深無侗事　未昏鐘動掩三關


老檜離奇甚　應知說大還


浸月雙池浮七塔　倚天孤殿撫三關 何時太白星重下　欲乞金精駐玉顏


法相不知何世界　古碑猶記晉乾坤 旃檀寂莫金花落　坐想寒鐘下遠村


日臨池影搖蟲吻　風遞泉聲入土囊 老衲定回無一事　蒲團共話紫茸香


滄桑陵谷變　百六數誰窮


護法龍空臥　啼飢鳥亂鳴 飄風摧棟宇　牢落不勝情


樓空峯崒嵂　林密鳥間關 不照龍潭水　風塵客子顏


自嚮兹峯久　到來惟雨聲


鐘聲青嶂外　塔影翠微間 舍利今何在　山僧早閉關


排對諸巖青未了　飄零幾葉絳猶攢 繇來我輩耽嘉勝　恥不如僧語豈謾


滿山松老龍生樹　一路花香鳥印苔 夜靜香飄垂暮靄　數聲清梵隔塵埃


初喜森森青覆草　終思鬱鬱翠成林 月明遙見歸巢鶴　雪操何時到白尋


又見永康童子在　因知泉石主人賢 著書歲月何難就　一片蟬聲亂夕烟


撥火連宵吟小閣　聽泉長日坐清關 此遊似覺晴光好　踏徧芒鞋未欲還


三徑野花何用植　萬竿脩竹不須刪 我來初就蒲團坐　便欲留連未忍還


鳥語花香閑白晝　山光潭影靜黃昬 何緣得到維摩室　一破蒼苔屐齒痕


老僧頻指點　幾處種梅花


鑿泉成碧沼　閉戶有青山 不是方袍客　誰來此地閒


到窗雲影隨風澹　出谷溪聲帶雨賖 投老不須開法席　一瓶一鉢是生涯


云令龍象伏　斯言何洸漭 天荒破義興　密公更雄長 妙音胡寂然　使我失瞻仰
風雨宿山房　夜聞鐘磬響 忽洗百年愁　琉璃見精爽 皓月忽一輪　林杪寄真賞


欣逢僧象持金地　恭覩天章捧玉毫 願與斯民同樂土　春風春雨滿林臯


廻環穿碧樹　迢遞上紅樓 早晚辨彭澤　來從慧遠遊


璽書如見先皇帝　几杖猶傳古聖賢 一宿翠微清夢遠　滿林風雨竹綿綿


但為趙州茶　不求嬾殘芋 欽兹南禪風　克纘西來緒 泥金煥璿題　奎文夜光吐
眷懷溪山深　披襟道力鉅 探幽有舊要　回尋讀書墅


曉霧出林迷洞壑　寒飇到峽響山阿 大千一粟堪成供　給侍無勞童子過


世事只緣多一我　法身原自少諸非 此間了義皆經濟　坐聽鐘聲度翠微


松行逼天窄　聚此沙路光 適興愜寂寞　隨遇成徜徉 但聞竹杖聲　不覺人語忘
門遙一炬碧　路轉殘磬長 幽事寧易得　人生自匆忙


點筆漫裁康樂賦　焚香徐叩遠公禪 山僧招我相茶話　明月清風不敢眠


頻年夢寄高嵓到　此夜鐘聞半偈空 倘許禪坊依澗下　石梁終日聽松風


雲為留人時近袂　雨因愛客忽收晴 故人若曉吾將至　亭畔先教埽徑迎


高僧知愛客　豫使埽蒼苔


竟日談無厭　山花處處紅


舌吐青蓮艶　歌成白雪稀 徘徊天欲暝　雲氣擁禪闈


不成獨行逃蓮社　已讓諸公笑虎溪 為寄傳燈居士語　年來應解聽黃鸝蟄菴有約，未得入山。


看山此日依黃葉　結社何年種白蕖 豈待尚平婚嫁畢　息懷先擬事匡廬


深樹花飛宵麈落　乍廻雲臥曉鐘撞 晤言此日成千載　但向林公意自降


陰壑慣飛經宿雨　老梅先發隔年春 塵蹤縛我緣何事　欲向祇林證夙因


滿徑松肪堪釀酒　懸崖石乳恰宜茶 我來不用天童供　占得清幽興倍賖


雲外暫隨鶴共返　嵓頭仍聚石為徒 夜來法鼓重傳罷　還似舟廻渡口無


鳥依疎樹高還見　人在微烟遠尚明 漸有燈從嵓際出　林閒知是老僧迎


攜杖歷山隅　曠然見太古


曲徑獨徘徊　忽來一聲磬


領略神能接　盤桓足自停 水聲今古一　曾許幾人聽


烟迷隔嶺疑無路　樹密前村聽有鐘 行到清關橋半里　老僧石磴坐從容


花散梵宮人捉麈　鐘傳齋閣客瓢 白椎想見豐干舌　烟霧蒼茫捲落潮


心醉目亦飽　短筇出山腹 晨光錦鏡開　前溪露茅屋 去路不愁多　山山踏寒玉


更祝吾皇天共老　永為法社障頹波


一千龍象隨高步　共識皇恩造化同許渾　武元衡　錢起　韋應物　許渾　王建　裴休　張說


高僧終日笑憑闌　亦似無心懶出關 幾度海風吹散雨　坐看彩翠落人間


隔水嵓花紅淺深　花邊相對語幽禽 管絃不到山間耳　誰會憑闌此日心


雲過千溪月上時　雪蘆霜葦冷相依 正緣野性如僧癖　肎為游魚下釣磯


疎鐘迎客到溪亭　碧瓦朱闌相照明 想得松陰排萬衲　籃輿到處恰詩成


攀石捫蘿到更幽　玲瓏咫尺懶窮搜 旁人不會當時意　為欠門生作伴遊


池上幽亭面面凉　水風山月足徜徉 夜深休拍闌干嘯　宿鷺沙頭夢正長


主盟斯道兩齊肩　一叚謙光尚藹然 坐頃頓還三代禮　典刑千載揖雲巔


客有游山衣　著久如薜荔 行行萬翠庭　忽作風雨憩
仰面無所睹　梁間有題字 問此何人書　婉娩有弱氣 云昔魏王妃　學書如李衞 乘雲到此山　灑墨在空翠
塵風吹土花　倏忽景物異 疑此夢與山　不類人間世



一室堆亂峯　寸心履小石　時聞烟有聲　到處嵐光積　好畫不在幀　好書不在冊　惟吾意所之　空翠皆堪摘　願言懷幽人　峩天半白　願言思烈十　奇巒森劍戟　秋山即老僧　春嶠浮仙客　千里落雙眸　萬疉歸咫尺　我笑中峯中　置身無氣骨　獨立豈不能　高下生肘腋　何人構小軒　疉秀夸臬卼　松雲階上栖　繞屋挂苔壁　枯鉢響楚音　聽者多感激　乃得清容賞　鱗藏尾弗沒　毒龍不識字　驅電焚蒼畫　瑣屑遺斷章　古香隨手發　字字疉空濛　秀色冷晴碧　何問軒有無　視今猶視昔

峩峩太白　鄮山惟高
其高伊何　下瞰海濤 奠厥精藍　肇於西晉 唐宋以還　宗門大振 有巋傑閣　上摩雲霄 屢廢而興　突於層杓
攘攘域中　兵革蝟起 眷兹甬東　民物完美 締構竣事　航海上聞 何以名之　錫之朝元
粲彼眾星　北拱辰極 孰曰彼邦　天威咫尺 寶藏所儲　三學之書 觀諸義諦　湛彼玄珠 華鐘擊撞　天龍竦聽
冥冥晨昏　發我深省 政臣承詔　庸述因緣 升中於天　天子萬年


山勢奔如海湧潮　朝元錫閣構岧嶤 曾招太白星辰下　獨倚空青烟霧飄


雲從太白山頭起　香自朝元閣上飄 白馬馱經來絕域　紫泥封詔下層霄


雲埋洞口蛟龍伏　日落峯腰紫翠圍 寶閣珠宮常散彩　宸章金榜亦交輝



太白山頭第一層　一枝春信見無能　何年飄落人間世　散作人間六月冰


危樓起山阿　山深樹重疉　虛檐雲氣浮　淨几幽光接


松寮寂寂月蒼蒼　一琖燈縣夜影長　禪老定中心自息　不知門外虎廵廊


山中緇侶各龎眉　笑聚松堂何所為　試取虎泉烹細茗　臨風坐啜兩三瓷


少壯用其力　衰老焉能棄　食此畢餘生　熙熙樂生聚


池上倚高閣　涵虛心廓然　清風生兩腋　俯見波中天　樹影落吾手　山光橫几前　何須跨黃鶴　萬里凌紫烟


春茶成月團　必假磨礱力　橋畔聽經人　茶香聞月夕


金川莊已蕪　莊外橋仍在　我時踏月過　惟有清風待

城中家斧冰　此地絕炎蒸 天食青童捧　龍居白氣升 暗燈猶宿火　寢服尚衷繒
客話從前事　書傳入內僧 風流今獨盡　雲物老相仍 淨榻搜凉臥　危闌入醉凭 雨師行下界　鳥夢識中乘
明發甬南去　他山逢智弘


去年旅寓北山陰　踏雪茅堂三尺深
紫禁有詩曾應制　少林無法可安心 梅花月霽僧初定　芋火烟寒客獨吟
今日南歸重聚首　天光如對閬峯岑


湖海禪林太白山　我生今亦此躋攀
回頭便覺紅塵遠　適興何妨白日閒 瑞靄深籠千佛閣　祥烟密護萬松關
石窗燈火餘光在　再毓曇華出世間


日影正縣亭午塔　松聲先度隔雲鐘


雲間遠樹雲邊寺　屋上清泉屋下山


幾處人烟分下界　半空僧磬散清音


滿山筍老多成竹　一路花香半是茶


倚天古殿雕金麗　落澗鳴泉佩玉新 何得盡逃塵世業　結茅終日對松筠


四明三佛地　海闊魚龍鯹 天童與雪竇　法鼓久不鳴


法堂中　主人公 高陞座　萬指叢 無法說　度朦朧 惟直指　棒頭通


達磨西來　曹源一滴 臨濟宗風　楊岐正脈 惟應菴華　暨密菴傑 是父是子　住持景德
十七世孫　天童繼席 密雲彌布　蔭覆一切 手拈白棒　攔腰劈脊 直指諸人　離心意識
石火罔通　電光莫及 須彌搥碎　崖崩石裂 命根下刃　無諸枝葉 大用迥然　全機獨脫 辨魔揀異　案據款結
一任諸方　來納敗闕 同一虛空　天地日月 人何今古　棒何勝劣 個中誰主　撲落無物
見墮斷阬　匠非本色 博山雲門　痛遭訶斥 餘子紛紛　一唾不值 非其種草　徒勞入室 披師子皮　噴野狐沫
徧搜三法　以為成式 魔魅後昆　贓誣先哲 又或於中　妄矜差別 玄要自他　分疆釘橛
韶陽三句　支離配合 世智辨聰　名運糞入 老牛舐犢　遮醜藏拙 須知此老　家風殊絕 每歎古人　門庭建立
鑄印銷印　毋固毋必 臨濟自言　三句即一 皆是空名　而無有實 六十烏藤　如蒿枝拂
匪從檗來　豈大愚力 丈自耳聾　檗自吐舌 肯累馬師　以喝為喝 棒喝臨時　猶如俊鶻 兔起艸間　生擒活擊
扶破砂盆　七穿八穴 蛇頭揩癢　虎口奪食 應菴父子　頂著楔 盡底掀翻　和盤托出
大冶洪爐　烹煅諸佛 三賢十聖　曝腮點額 到處三拈　賊刀殺賊 棒頭有眼　臨濟一隻 宗祖高明　兒孫烜赫
偉哉中興　勒詞紀石


鳥道逶迤入　招提此勝遊 斜陽千嶂夕　玉露萬松秋
法界寰中勝　珠林望裏遒 路從脩竹轉　水向曲池流 苔繡瞿曇古　雲封寶座幽 經幢閒白日　臺殿沒荒丘
絕頂龍湫見　懸崖佛跡留 溪聲疑卷壑　霧氣欲沉樓 午夜聞僧梵　凉思浣客愁 興衰都莫問　天地總浮漚


空王臺殿倚巃嵸　九里長松一徑通
曲水回環分日月　危巒影亂隔玲瓏 岫雲暗度千嵓桺　海色晴連萬谷風 勝友相尋多遠意　歸依何日息心中


熏風六月自生凉　獨入深山選佛場 隨到便聞奇特事　蟬聲竹影稻花香


東坡玉版趙州茶　昔日天童舊作家 一自門庭蕭瑟後　筍蒲隙地入官衙



名山希寵錫　聖主尚勞謙　兩字從高揭　諸顏聽自拈　瑤章侵玉漢　天樂動危簷　太白標弘法　名同實共兼

領扶輿之旁礴兮　循天作以獨崇
氣漻漻而骨厈厈兮　抗孤潔以自沖 動星垣而下河漢兮　蘿薜為之垂鬉
飲沆瀣而衣松柏兮　烟霞結以成墉 溯瀚海之東南兮　峙太白之巃嵸 衍青鳳之廻翔兮　蜿蜒亙于蒼龍
面盤嶂而背盂巒兮　輔東谷而弼玲瓏 羣然俯首以聽命兮　儼羅拜而肅恭 插碧霄而通紫極兮　惟一峯之得中
當沙盆之未破兮　泉瀁月而彌縫 驚沙盆之忽破兮　泉月漏而難
系臨濟之十四世兮　傳天童之正宗 豎窣堵于山阿兮　曰密菴傑之幻封 架軒軒以疉秀兮　老噩賦就而精工
跋清容而服膺兮　書漢隸而碑礱 問菴中其誰寓兮　寄左菴之芳叢 及朽木之來訪兮　仰無傳孠之高風
遭亢龍之有悔兮　汎洪水之洶洶 蕩木石而靡遺兮　鞠蔓艸之茸茸
布密雲而施法雨兮　開闢重見于鴻濛 橫一棒以振四海兮　構浮空之梵宮 得善繼之喆嗣兮　號弘覺曰山翁
補天缺而奠地維兮　藉兩住以帡幪 接善述之令子兮　跨東林之遠公 劺十載之經營兮　道峻勛鴻
友宗雷而契陶陸兮　今更聚石于芝峯 山再曉而日杲兮　舒嘯堂之雍容
繇天闕旋而地靈協兮　轉層巘之鬱蔥 體苦心而度艱遇兮　扶破盆而薪紅 緇素傾願以競歸兮　望道德之如嵩
乘清暇而禪文字兮　凌石門而稱雄 觀其雅度如秋兮　嚴律如冬 擔寒梅之瀟灑　堅古柏之髼鬆
潺潺兮於菟跑流之利澤　款款兮宿鷺盟締以心同 懷祖烈兮埽苔痕之絕壁　隨步趨兮每尋勝于孤笻
豫占吉壤兮　箕效良弓 神凝氣結兮　性靜心融 五色斑斕于香土　千華璀璨于高谼
障朝霞兮暐暐　縣夜月兮溶溶 鹿甡甡而求友　雉簉簉以相從 等峩眉于天半　削紫翠之芙蓉
象王呈牙于白石　神猊遙吼于青蓬 鎖翠披瓔珞之委委兮　清關激佩玉之淙淙
敕鼇柱兮擎今時之寶塔　揮鯨鬣兮鳴他日之金鐘 染烟老竹　譯韻孤桐 陳言濫齒兮慚續貂于無夢　醜畫汚眸兮愧學于雕蟲


白雲深處倚枯笻　謖謖風生百尺松 一髮青山長不改　路人遙指是中峯


芙蓉削就裊烟鬟　嵓壑山陰似此閒 一徑逶迤精舍靜　藤蘿未許俗人攀


參差佛閣倚流泉　太白峯高直上天
十丈蓮中開士偈　三生石上化人緣 今聞啞女稱維衞　始信天親是普賢
風雨滿龕塵夢曉　雲中一指示兜綿


名山紛我思　良儔快容與 陶然寄扁舟　春波正清楚 取次遵東臯　喬松暗林籞
古剎肇永康　山房杳深許 時坐清關橋　泉聲理幽緒 嵓石玲瓏　帝座若逼處 松竹點笙磬　苾蒭一披叙
溪風山雨至　輕寒襲纖縷


夙約試新茶　又失看紅樹 私念行就衰　苦為塵事沍
兹行舟楫餘　過嶺客暇豫 危橋聽鴻來　短策看雲駐 峯會暝色疑　天陰落日悞
但得此心酬　何須歎遲暮 翻如意外來　忽爾空堂聚 隔簾聞雨聲　隨客先後步


太白山上雲接天　太白山下水平川 蛟龍窟宅不可近　時時烟霧相糾纏
我聞此中隱君子　芒屩蘿衣心似水 偶挈笻杖撥雲行　行人邂逅青山裏 相逢誰識是仙人　道是青山未出塵
今日不知何處去　風風雨雨一山春


雅性愛山水　往往值歲晏 昨歲入梅峯　側徑逢微霰 兹亦三度遊　草草媿未徧
寒風招我來　霜清松色善 層嵐起復收　褰裳試登踐 木脫鳥無聲　怪石開生面 高呼謝參軍　揮手不可見
吁嗟古與今　忽忽如流電 嶺雲獨無心　深烟結片片


山禽作春聲　夢中喚我起 曲澗散朝霞　古池明積水 巍巍太白峯　當殿若環峙
眾山雖迢遙　差詩兒孫比 緩步躋崇階　大觀信觀止 山寒雲滿樓　松暗烟生几 鳥飛綠嶂中　僧老幽篁裏
但已離喧囂　便得脫泥滓


色相全空不染塵　蒼松手植徧龍鱗
袈裟舊賜藏金閣　寶墨新題降紫宸 杯渡錢塘傳舜孝　錫飛太白頌堯仁 名山此日祥光覆　喜得攀雲禮上真


鸞鳳旌旗拂曉陳　山川歷歷在清晨
瓊臺含霧星辰滿　霄漢無雲日月真 賜額御書金字貴　垂軒弱柳萬條新 曾於太白峯前住　八部同瞻一佛身王維　張九齡　李白　王建　王建　趙彥昭　白居易　廣宣


開青闢翠兩行松　夏續春陰雪斷冬 未見梵天樓閣露　深深先有出雲鐘


最宜雨後看清關　百道泉歸一噴間 滾滾雪濤翻不盡　大開龍口響空山


池清外內合胸襟　容得千峯倒插深 蕩月磨風如鏡裏　從無痕迹著浮沉


鉢盂峯下落匆匆　溪竹交加曲轉東 聽得滿山風雨夜　鐘聲又在月明中


西嵓高豁有窗軒　雲見真根水見源 臥雪膽寒離夜虎　攀藤臂斷墮秋猿


晴時為淡雨為濃　村外先占此一峯 我只在山看畫法　妙於染處藹重重


太白山中東谷秋　夕陽紅樹晚雲樓 好春別有霜天外　早是梅花接上頭


南山翠拱北峯寒　覿面招呼向晚看 流水隔橋春尚在　竹扶松老萬千竿


月光鋪滿一臺平　皎皎黃昏到五更 何處不逢山夜好　對人無此十分明


青鳳岡頭日日來　黃鸝囀處坐青苔 好風引入天然閣　竹下春蘭秋又開


