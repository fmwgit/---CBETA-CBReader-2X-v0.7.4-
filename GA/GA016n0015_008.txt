中國佛寺史志彙刊數位版, No. 15 大昭慶律寺志


三無漏學　以戒為先　至人不生　宗其誰傳　援筆作記　宏範人天　寥寥千古　寶月空懸


持鉢出　持鉢歸　佛言常在四威儀　初時入廛人不識　虛空自有鬼神知


毘尼秘藏　終南著稱　中微孰振　大智興　儀合萬行　論集諸乘　芝園西邁　天樂來迎


道人倦逢迎　結菴就巖穴　靜愛山頭雲　空濛如積雪　隨風亦卷舒　觸石更明滅　卻憶古人詩　祇可自怡悅


寥落湖邊寺　高人此靜修　看山時揜卷　聽雨獨凭樓　鼓角春城近　莓苔晚逕幽　金蘭堪信宿　何況贊公留


瞻其貌　知其人　入三昧　絕六塵　昔波離　今古心


老人倔強　矗直脊梁　主得佛律　提起法綱　度越輩流　指示頑魯　卓錫昭慶　舊山新祖　自識最初　向元而歸　知了能了　葭動灰飛　開繼有賢　宏畼化機


台嶺一宗　興於法智　師出寶雲　金昆玉季　示無生忍　住不退地　徽稱累旌　終古不墜


塵外清閒極　誰能更似君　山光晴後見　瀑響夜深聞　拾句書幽石　收茶踏亂雲　江頭待無事　終學棄人羣


溪竹擁疎簾　溪雲冷不嫌　千巖惟虎伴　一講許詩兼　煮茗敲冰柱　看經就雪檐　有時開靜戶　寒日下峯尖


度月阻相尋　應為苦雨吟　井渾茶味失　地潤屐痕深　烏背長湖色　門間古樹陰　想君慵更甚　華髮晏方簪


雨餘殘景照漁家　漁子鳴榔徹郡衙　今夜相呼好垂釣　平湖新雨漲蒹葭


無累無機祇任緣　一齋長揜古松邊　長垂白髮過深雪　不下青林知幾年　木葉當薪燒更暖　艸苗為履著難穿　竟何人問東林社　時引清流灌碧蓮


林表飛來色　猶憐久卜鄰　沿洄一水路　夢想五天人　紛亂空園艸　沈冥滿几塵　暮雲如有得　寧謝寄聲頻


鬱鬱蒲茸染水田　渡淮閑寄賈人船　知師一枕清秋夢　多為林間放鶴天


虎牙熊軾隱鈴齋　棠樹陰陰長碧苔　丞相望崇賓謁少　清談應喜道人來


杯渡當過白鷺灘　石城春氣尚微寒　公台謁罷如乘興　試訪南朝事跡看


天竺孱顏暫揜扉　篝香浮穗上行衣　白猿聲裏生公石　莫遣移文怨晚歸


江海足優游　嘗慮風波惡　郊園可卜居　塵俗紛相錯　動止皆畏途　何方堪著腳　但教身雲飛　悠然自賓嶽


客裏嘉平始　山中歲序殘　樹呈羣石巧　花雨一江寒　明月臨禪壑　清霜覆戒壇　應知西向笑　不是為長安


誰能念爾衝寒去　傀儡提攜豈有神　長別莫談身後願　好從當下剖微塵


豫章千尋　始逢匠石　麗水百鍊　璗鏐乃出　至道無難　貪程路失　悟疾行遲　彀滿破的　三十依覺　勝蓮聞熏　四十參方　覃布慈雲　六十出世　稱眾中尊　跋陀預記　東山法門　台相兩宗　得正知見　攝歸妙圓　偏漸一貫　龍象蹴踏　月輪相現　卓錐無地　覺華開徧　垂二十年　寂土西馳　又垂二十　我作銘辭　瑪瑙山陽　若木低枝　旭光震旦　如浴咸池

