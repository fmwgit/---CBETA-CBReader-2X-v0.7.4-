中國佛寺史志彙刊數位版, No. 20 龍井見聞錄

欲知明月所在　在汝唾霧之中


泉門長夜開　衾幃待君至


今日臨歧一杯酒　共君千里遠相離


欲以是教人　人或不能信 以其不信故　故示以方便
方便皆是幻　是惠為真實 有方便惠解　無方便惠縛
有惠方便解　無惠方便縛 惟惠惟方便　更相為縛解
縛脫解亦除　然後至佛乘 智者古智人　具惠與方便
示人西方觀　其實則是幻 由幻而得佛　於以度眾生
會歸於一乘　何者非佛法 海月辯才師　智者之孫曾
由教而得禪　皆僧中第一 我不識其面　知其心中事
作銘書塔石　二公知其然


師去天竺　山空鬼哭 天竺師歸　道場光輝
大士大悲　師實焉依 師乎真乎　真金琉璃
教宗智者　法嗣韶師 須彌有壞　至道無為 稽首慈相　仰之贊之
皆無妙幻　豈勝言思


月白風清　雲閒水淥　犀柄金爐寄天竺
老龍頭角縮寒巖　膏雨人間霑足


孔老異門　儒釋分宮 又於其間　禪律相攻 我見大海　西北南東
江河雖殊　其至則同 雖大法師　自戒定通
律無持破　垢淨皆空 講無辯訥　事理皆融 如不動山　如常撞鐘
如一月水　如萬竅風 八十一年　生雖有終
遇物而應　施則無窮 我初適吳　尚見五公 講有辯臻　禪有璉嵩
後二十年　獨餘此翁 今又往矣　後生誰宗
道俗欷歔　山澤改容 誰持一杯　往弔井龍 我去杭時　白叟黃童
要我復來　已許於中 山無此老　去將安從
噫參寥子　往奠必躬 豈無他人　莫寫我胸


人皆趨世　出世者誰 人皆遺世　世誰為之 爰有大士　處此兩間
非濁非清　非律非禪 惟是海月　都司之式
庶復見之　眾縛自脫 我夢西湖　天宮化城 見兩天竺　宛如平生
雲披月滿　遺像在此 誰其贊之　惟東坡子


