中國佛寺史志彙刊數位版, No. 8 重修普陀山志

眾善知識　合造此經 二十四部　歸于普陀
大士道塲　妙音梵音 與海潮音　罔晝夜間
一切聖凡　能轉此經 縱看經轉　功徳大小
永不唐捐　我見是刊 故說此言　鳥王龍王
修羅波旬　皈依護持 有毀侵者　頭破七分


所以者何　所謂三摩 菩薩證入　常住寶陀
寶陀山在　今之南海 世界有壞　此山不毀
山居世界　云何不壞 誠由菩薩　心得自在
心自在故　山亦堅固 境即是心　迷亦成悟
故菩薩身　坐紫竹林 微風吹動　常演法音
金沙布地　七寶為砌 功徳之香　白華泛瑞
青青楊柳　四時常有 水盈淨瓶　塵不能垢
潮音洞中　常顯神通 出沒無礙　其由履空
磐陀石上　毫光常放 一切眾生　莫不仰望
以仰望故　來者沿路 為求菩薩　作彼依怙
菩薩大聖　感無不應 隨彼所求　惟願是聴
欲演法音　先為現身 十法界象　不出一心
蓋此一心　具無量身 此一一身　橫廣豎深
此一分心　誰人不有 眾生循聲　自生過咎
菩薩妙智　不同於世 從聞思脩　入三摩地
無量劫中　證此圓通 超世出世　異而復同
以由同故　能覺迷悟 眾生蒙此　遠離恐怖
故菩薩身　或現千手 無非示現　眾生本有
於一一手　各有一眼 眾生千現　亦復不减
從此一千　增至八萬 普令眾生　即心成辦
蠢蠢之曹　各具塵勞 即障顯徳　道固非遙
既現身已　乃為說法 大小偏圓　渡河之筏
身而無身　說而無說 澗畔松風　水中明月
以無身故　無所不身 高低嶽瀆　普現色身
以無說故　無所不說 遠近潮音　出廣長舌
即此形聲　號曰普門 我於日用　無不見聞
惟願菩薩　令我開悟 一超直入　妙莊嚴路


南海海深幽絕處　碧紺嵯峩連水府 號名七寶洛伽山　自在觀音於彼住
寶陀隨意金鰲載　雲現兠羅銀世界
眾玉裝成七寶臺　真珠砌就千華葢
足下祥雲五色捧　頂上飛仙歌萬種
頻伽孔雀盡來朝　諸海龍王齊獻供
寶冠晃耀圓光列　纓絡遍身明皎潔
臉如水面瑞蓮芳　眉似天邊秋夜月
繡衣金縷披霞袂　縹素服褊袒臂 珈珂珮響珊珊　雲羅綬帶真珠綴
紅纖十指凝酥膩　青蓮兩目秋波細
咽頸如同玉碾成　羅紋黛染青山翠
朱唇艷齒排玉珂　端坐昂昂劫幾何
化身百億度眾生　願沙河救鼻阿
我慚我愧無由到　遙望觀音悲讃歌
大聖大悲垂愍念　願舒金手頂中摩
觀音滿願真言曰　唵阿嚕力迦娑婆訶


稽首寶陀山　觀音大菩薩 三十二妙應　垂福于人天
慧日廓圓明　微無不照 我等由宿植　於菩薩有縁
曩書一毫端　菩薩悉能鑒
今茲一何幸　聮檣來寶山 椒景得惠風　滄海如鑒淨
朝東秦岸　須臾逹蓬宮
僧飯洗鉢時　相與瞻遠嶠 石橋跨巨浪　側足毛骨寒
自念塵坌身　得伴清淨侶 同聲諷密語　復念我師名
注目謁慈光　忽覩紫金相
崆峒石窟上　宴坐自在容 雲霧不蔽虧　跪禮得良久
偕來無老稚　咸識應現尊
讃歎且忻歡　得所未曾有 我念現前眾　中多大福人
夕親近我師　所禱如響應 為我懴眾惡　遂亦見如來
同辦起心香　復陳一日供
倘以昔積善　獲此大吉祥 願敦未來因　永託如來記
浮生如夢幻　孰處教生戒
教戒多素羞　廣閱如來藏 分隂實可惜　棲遲必山林
料理般若舩　長想菩薩岸 羣生迷苦海　拯援使知津
共向上心　世世同佛會


妙圓通體超諸礙　包裹色空含法界 見與不見二俱離　始識大悲觀自在
琴軒居士佛眼通　白華巖畔追靈蹤
狹路相逢避不及　似鏡照鏡空合空
引墨援毫書所見　揭破浮雲呈日面
盡十方空一普門　妙相塵塵俱露現
梅花山裏老禪翁　滄海一粟夫子馮
浩浩春雷鼓筆舌　巨篇長偈真豪雄
俾我重圓末後句　口縫未開先吐露 若以耳聞非所聞　不以耳聞非所
我昔曾遊碧海東　海王抱日扶桑紅
怒浪搖金光閃爍　照開朶朶青芙蓉
無位真人潜洞府　洞裏潮音喧萬鼓
珊瑚樹頭月徘徊　水晶簾外蛟龍舞
波神劍驅長鯨　吞空浪雪粘青
撒出龍堂珠萬斛　寶光射透瑠璃屏
法身驚入一毛孔　一毛空裏波濤涌 爾時　大士失卻磐陀石上吉祥草與詹蔔華　但見土烟翠霧埋雙踵
有眼共見耳共聞　妙圓通體鐵渾淪
最初末後句非句　萬里潮聲撼海門


粵東游於海徼　得偉觀於陽阿 登磐陀之疊石　路畏纍而巍峩
天雞號而夜半　暾欲出于重波
恍玄幕之垂黑　惚火輪之盪摩
緬羲和之有御　扶木燁其將華
渺暘谷之不可以里　届高舂其幾何
嗟世寰之安在　尚昧而未旦 覩帝車之斜迤　耿星宿于霄漢
漸島嶼之奛鮮　益淼茫而瀰漫
恐闤闠之猶爾夢寐　蟄虫之惛亂
明乾極之牽掣　儼機軸之翕張
固隂泉之歙烱　煥燧之奮颺
煒踆烏之煟燦爛　渴啄解羽藐以迭碭
或有燭龍之燬炳煈昱　熾額目其方驤
懸鏡之熒灼炭熺　鮫人泉客劀濯有光
振頳鼓之焱熽炫煇　北若壁壘嶙前行
指彩虹之抱戴珥璚　璀錯爣繆綢遹皇
想朱烏之次舍軌度　豁逹藺轢閜燿鋩
乗寒澇潮水之傎倒推盪　散曉赮霞氣之轇轕彩章
乃飛騰于寥廓　竟瞑眩於混茫
繄高抗乎氛曀　僅啟明之獨爍
歘遠麾之黂爝　遽羣動之盡躩
川后潜精而窟藏　海童覷燿以犇
鮫鼉揚鬐撥鬣以悠漾　鴻刷毛挾翅而陵薄
莾瑯琊之躋臺　鯨山而晝其也
間羅浮之瞷井　混蜃穴而夜其爚也
迅夸娥之杖策　懼追逐而莫之跳逴也
怒魯陽之揮戈　恠盤礡之弗吾彠也
惟圭臬之可測　柰隙駒之焉託
恒鞠明而究曛　遂壯凋而老鑠 昔聖賢之有法　寔盖渾之同天
矧鍊石而凝質　復斷鰲而鎮淵
將渤澥之鑿竁　淪谷底而迭燃
抑崑崙之峙　繞巖腹而互旋
豈文身黑齒之俯邇所出　貫裸壤以相連
或淹滋濛汜之遠壓所沒　罄汃國之窮堧
歎嚴氷與嬲雪　曠古莾之鮮覺常眠
惕重蒸與叠　焮炎丘之毒瘴霾烟
諒眾人之懵愜　持蜂蟻之擈縁 偉小兒之辯知　雖睿哲而弗宣
彼凡俗之多故　遇曙朝而即竟
誠旦晝之梏亡　嚮晦昬而暫定
紛士學之攘爭　集農商而斫迸
淫末作以相資　侈利心之百穽 儻桑榆之不復滅沒　盡奪時而力政
願鬱儀之恒若溟涬　保躬而固命
噐曉籌而催闢　警宵柝而告靜
信舉筴而豫知幸聞鐘而深省
何觀瞻之不足　重徙倚以盤桓
光已通于一躍　影奚候于三竿
逮層溟之畢露　屹東霍之巖巒 念列仙之獨徃　扼羨門於波瀾
劃孤嘯而陟降　撤蒙蔀以欣歡
顧秦越之邀不相及　又焉論夫遠近乎長安


大海東匯　厥名維瀛 并包川洛　混合坤經
鯨波四繞　龍島中停 濯濯綠淨　皦皦青縈
片滓弗立　纖塵不驚 如蓮出水　鑒含明
流雲斂翳　新旭爭熒 金沙布地　寶樹森屏
巨石佛足　嵌洞潮聲 大士顯瑞　梵童揚靈
仙帶翻縹　玄珠瓔 月相穆穆　飈馭冷冷
龍君持　水伯捧旌 衛茲勝持　控此高
倬彼開士　爰謀建亭 莫平匪砥　有覺惟楹
直遡寂廓　將齊攖寧 塵因道寂　境逐心清 徜徉淨國　周流覺城
敢告來裔　庸勒新銘


菩薩常居娑竭海　慈悲願弘無向背 分明化境滄海東　應現諸方無不在
所證三摩地　那分西與東
突出摩醯眼　八面虚玲瓏
海印輝炳然現　懸河四辯明真宗 花開小白巖　天香吹徧界
紫竹旃檀盡作林　孔雀頻伽歌梵唄
昔年親曾海上遊　靈山倒卓波面浮
可是圓通真境界　白衣妙相乗蓮舟
四圍縱周覽　浩渺難可窮 上極通霄漢　下瞰龍伯宮
波光瀲灔吐隂火　潮音日夜號天風
雲鋪白銀界　地布黃金沙 琉璃相間錯　有若優曇花
磐陀上看扶桑日　紅輪湧現猶天車
覽斯妙境非實相　普門示現如夢想
幻出樓臺縹間　寶網珠光輝朗
聞聲豈是聲　見色原非色 別是一壺天　智識誰能測
經行宴坐水晶宮　受用風清與月白
十聖及三賢　到此應難渡 萬洄漩任參互　潜流密布四神州　潤濕羣萌為雨露
我今親禮賛　惟遙鑒知 併却見聞知覺　掃除語默離微
徹底揭翻生死海　普令頓證佛菩提


粵惟聖道　如日麗天 萬有畢照　誕被八埏
亦有釋教　如月破闇 接引未來　超登彼岸
於皇聖母　毓成帝徳
治化丕覃　億兆寧一 載弘大願　永沉淪
外息諸縁　內淨六根 嘉與眾生　永臻覺路
皈依十方　如寐得寤 諸佛妙義　如恒河沙
示權顯實　會演三車 若誦一句　若說半偈
是人功徳　盡未來際 况茲大藏　建寺延僧
成修寶　造捨金容 廣施貧苦　普赦幽
功徳無等　喻如虚空
續燄分燈　灌頂輸露 火宅惠凉　昬衢錫炬
迷川寶筏　如無盡意 似功徳林　廣度有情
四流六通　咸歸正乗 微塵國土　徧蒙佛力
一一國土　皆聖母徳
微塵世劫　流布施經 一一世劫　皆聖母齡
廼惟本願　為帝祝釐
天子萬壽　與天巍巍 載惟本願　為民祈福
天子惠民　澤施滲漉 匪民是庇　國祚茂延
我聖道　日月並懸 是藏流行　無界無盡
施者功徳　亦莫究竟


楚中山川絕天下　龍侯稟其最竒者 為吏不肯兄龔黃　為文又欲家班馬
來官我郡近四年　手披口决如湧泉
細民怙之為二天　老吏吐舌不敢前
遍搜至人作師友　布衣窮巷常周旋
心好山水幽勝處　攀蘿躡磴栖青烟
當年曾讀叅同契　飄飄庶幾試其事
掛壁蒲團代象牀　赤脚雙童當家累
龍侯龍種靈且幻　幻出人心最神異
郡中佛域補陀巖　五臺峩眉足三 靈蹤中廢比興復　四方趨赴負且擔
叢林人多訟事起　不辭揚帆入海水
指揮劈畫具有條　鱗次綺分端可儗
總為衛佛心太殷　欲吸海水澆羶葷
自金函作盟呪　羣駈僧眾凌烟雰
目見千里不見睫　手欲渡人先浪涉
未睹如來騰玉毫　已見韋馱按金鋏 病中忽自縶南冠　定裏俄成白骨觀
勑遣中作牛吏　誰堪世上為龍官
新從下土不知體　顧此愚誠良不昧
智師懴懇且哀　蜿蜿癡龍此時蛻
為余敬乞蓮華百　因師上贖如山大
世人且莫輕癡龍　慈恩慧愛於君鐘
嚴父何曾笞路子　聖人詎肯呵凡庸
龍侯生還未是還　大還還在蓬池間 修士自能遵覺路　宗師也不逃深山
焚却木人乾却海　此時歡笑黃金顏


皇帝在宥　風翔化溢 乗日之車　飈霆駛疾
不鞭而馳　不教而率 翼而之　厥惟能仁
以淨治垢　以慈治嗔 以真治妄　以解治棼
巨周沙界　細入微塵 消煩逹滯　揭破昬
超出橫豎　師表天人 乃有頑　婬暴盭
賞不能勸　刑不能艾 或因慈氏　掀翻錮蔽
自投三寶　稽首懴悔 無明為障　積業隕福
歷劫輪轉　曷繇足 皈依大悲　永超五濁
或修六度　或行十善
證聖像流　大道是踐 行解相應　諸佛立現
譬如飲海　各滿分願 善哉聖力　徧覆大千
皇徳閎鉅　與佛齊肩 綿曆永祚　億萬斯年


大哉法王子　累刼行薰修 想觀既成熟　漏盡得無礙
圓明了一切　十方咸照徹 剎那千手眼　或億萬化身
恒河沙世界　悉歸掌輪中
大千蠛蠓形　亦如蠮螉響 所有微塵眾　如來悉見聞
所見亦非目　所聞亦非耳
由通妙明性　而融耳目相 隨物皆應現　巍巍不動尊
尋聲救苦難　疾於激弩矢 誓度眾生　普徧娑婆土
乗彼弘願力　亡不得所須
譬如汲海水　盡甕盎甔罌 咸令滿足去　大海不减損
願苦惱眾生　一心歸命禮
或頌阿哩耶　咸稱帝濕伐 觀音肸蠁至　汝出苦海


一即一切一切一　此牙是我我是誰 前常浸菩提水　石上應長青蓮枝


大悲觀世音　成就自在力 於聲旋聞機　所亡聞性寂
不啻泯前塵　能聞亦無住 無住之覺空　空覺盡圓極
圓極生滅滅　是成真實滅
即滅演妙相　以入微塵國 相由心妙故　無相無不相
或現百千首　或現千萬臂
所現目亦然　斯由本來具 或在極樂國　輔佐無量壽
或在堪忍界　亦佐於寂默 釋尊已示滅　大士當何在
南海中有山　其名小白華
菩薩之妙身　現於山之上 山奚名白華　菩薩名自在
以白離諸染　自在無煩惱
以離染污故　能現一切境 以無煩惱故　能聖一切生
故大士所證　身處或稱妙 依正微妙故　乃所謂普門
誰謂我無耳　出流正奔逸
誰謂我無心　煩惱正擾亂 誰謂我無處　所依皆染著
展轉唯塵勞　曠劫沉障礙
今唯大士歸　示我圓通境 悔昔聲色迷　眼耳莫易地
今於音云觀　所視亦非色 知觀不住觀　是名觀世音
了無住而住　是名觀自在


