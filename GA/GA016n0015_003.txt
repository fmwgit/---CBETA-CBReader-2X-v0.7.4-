中國佛寺史志彙刊數位版, No. 15 大昭慶律寺志


南漪杜鵑天下無　披香殿上紅毺　鶴林兵火真一夢　不歸閬苑歸西湖


山遶湖塘寺遶山　平生願向此中閒　青雲白水相浮蕩　野客高僧獨往還　少壯無嫌軒冕累　因循將恐鬢須斑　南漪最是逍遙地　且挹清波濯愧顏


占盡春光好　湖山一覽餘　著身蓬裏　縱目畫屏如　我計還知錯　君謀定不疎　他年同到此　卜築更躊躇


遊盡西湖賞盡蓮　玉壺落日泊樓船　莫嫌當處荷花少　剩展湖光幾鏡天


雨過條風著桺芽　淡黃淺綠嫩如花　陂湖漾漾初侵路　蜂燕紛紛各理家　帶郭園林仙苑近　送春船舫繡簾遮　芸窻倦倚西山翠　暖靄輕籠日腳斜


莫問南漪與玉壺　杜鵑還更試花無　坡仙一顧吟空老　地主頻更景不殊　船出斷橋春漵遠　鐘傳蕭寺晚樓孤　山明水秀軒扉敞　落日漁歌過裏湖


林亭絕幽迥　長夏綠雲香　明月出山小　白蓮承露凉　譙鼓樓頭急　吳歈風外長　翛然玉壺內　渾與世相忘


明朝寒食風日晴　可閒欲同湖上行　先拾玉壺園上翠　卻聽寶石山前鶯　茶鐺煩為試新火　杏酪不須和冷餳　君若肎將花徑掃　日高相與到柴扃


杭潁雌雄本自殊　淡妝濃抹是吳姝　滿傾漲玉千鐘酒　來看鎔銀百頃湖　白鳥去邊山潑黛　綠萍疎處雨跳珠　不知能事王摩詰　貌得西湖落照無


野寺孤僧住　當春亦掩扉　曉鐘三版去　昏棹一盂歸　古屋垂山榧　幽窗養石韋　未容行客憩　荒樹雨鳩飛


一畝方塘幾劫灰　哭聲未已笑聲催　六橋烟柳相逢處　半是菩提拭淚來自注：菩提寺為臨安人火葬之地。


望湖樓上立　竟日嬾思還　聽水分他界　看雲過別山　孤舟依岸靜　獨鳥向人間　回首重門閉　蛙聲夕照間


山半樓臺繞曲隄　水風當夏卻炎威　嘗思徧覽前朝蹟　自恨勞生暇日稀　偶到上方凭檻久　恍如員嶠躡雲飛　白蓮舊社空遺址　有幾人從此路歸


僧棹漁舠恣往還　澄波如鑑俯羣山　繞湖三百浮圖舍　祇是凭樓一瞬間


水光山色碧浮浮　落日將又少留　從此祇應長入夢　夢中還與故人遊


黑雲翻墨未遮山　白雨跳珠亂入船　捲地風來忽吹散　望湖樓下水如天


放生魚鼈逐人來　無主荷花到處開　水枕能令山俯仰　風船解與月徘徊


烏菱白芡不論錢　亂繫青菰裹綠盤　忽憶嘗新會靈觀　滯留江海得加餐


獻花游女木蘭橈　細雨斜風濕翠翹　無限芳洲生杜若　吳兒不識楚詞招


未成小隱成中隱　可得長閑勝暫閑　我本無家更安住　故鄉無此好江山


新月如佳人　出海初弄色　娟娟到湖上　搖空碧　夜涼人未寢　山靜聞響屐　騷人故多感　悲秋更憀慄　君胡不相就　朱墨分黝赤　我行得所嗜　十日忘家宅　但恨無友生　詩病莫相詰　君來試吟詠　定作鶴頭側　改罷心愈疑　滿紙蛟蛇黑


欲看西湖兩岸山　卧乘水上木蘭船　湖山已自隨船改　更值陰晴欲雨天


眼看西湖不暫來　簿書無算撥還開　三年屈指揮將盡　記取從今得幾回


湖山欲買恨無錢　且盡芳樽對玉槃　菱角鷄頭應已厭　蟹螯馬頰更加餐


終日清漪弄短橈　頓忘車乘走翹翹　秋風且食鱸魚美　洛下書生未可招


滯留朝市常嫌鬧　放棄江湖也未閑　孤艇粗窮千頃浪　肩輿未盡百重山


樓下水連天　樓居即水仙　何須把黃卷　極目盡紅蓮


斜日侵簾上玉鉤　檐花飛動錦紋浮　湖光瀉出千峯秀　天影融成十里秋　翠鷸翻風窺淺水　白雲隨意入滄洲　留連更待東窗月　注目睛空獨倚樓


幽尋得勝趣　城市幾人能　古柳深中磬　長廊盡處燈　畫龍聽說法　塑佛看齋僧　別寺經行遍　兹游昔未曾


望湖樓上與雲齊　下視銀河一道低　好是水邊歌舞後　綺羅人在畫樓西


具美盃殘意未休　相將重上望湖樓　樓臺忽已居平地　風月何曾識舊游　更挈酒樽過水月　坐增詩興滿滄洲　春風共約新橋畔　遙拜雙龍萬斛舟


西子湖頭春色濃　望湖樓下水連空　柳條千樹僧眼碧　桃花一枝人面紅　天氣渾如曲江節　野客都似杜陵翁　得錢沽酒拍浮去　如此好懷與誰同


望湖樓下螭頭舫　有美堂中鵲尾爐　幽尋三百六十寺　畢竟風流讓大蘇


仙人多在麗譙居　況對西山爽氣餘　若向湖濱屬佳句　莫忘秋水落芙蕖


璚樹瑤岑掠眼新　鮮颷時復颺珠塵　此中自是蓬萊闕　何處更尋姑射人


展轉匡床乍起來　縹缸緗帙亦慵開　三年一尉湖山主　誰識神仙本姓梅


牢愁漫散空階雨　羈宦閒看落日春　未似青青河畔艸　客亭長短送離人


平湖遶舍山無盜　官事長閒俸有金　安得終身為禦寇　不辭兒女作吳音


流水斷橋邊　笙歌擁畫船　日酣花半醉　春困柳三眠　策杖登雲洞　觀魚上玉泉　鳳城歸去晚　山鎖萬重烟


仙根曾就華峯移　淨引湘波出浴妃　龍護前皇三字在　燕居舊尹一清非　風檐搖影涼姿媚　月檻迷香冷豔肥　平展水天菱唱遠　四山蒼翠自成圍


櫂如飛　櫂如飛　水中萬鼓起潛螭　最是玉蓮堂上好　躍來奪錦看吳兒


萬柳搖金接畫橋　一清堂外景偏饒　文章太守開華宴　預報龍舟奪錦標


西湖清且淺　中有蘭與蕙　煙霧變晦明　鱗蟲潛水裔　飛構冒層阜　仙筵敞平澨　野饌何芳鮮　烹調列甘脆　翩躚麟鳳集　適遇風雲際　簪佩耀林臯　觴酌宣文藝　社以白蓮申　盟用青松誓　莫謂傾蓋新　山林結遺契


平臯望不極　雲樹遠依依　及向扁舟泊　還尋下瀨歸　青山沿石埭　春水入柴扉　多謝提壺鳥　留人到落暉


屈曲莎隄引興長　辭芒履踏秋霜　歸來已奏孤城角　撩亂梅花落女牆

