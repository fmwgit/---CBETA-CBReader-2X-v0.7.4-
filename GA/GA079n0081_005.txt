中國佛寺史志彙刊數位版, No. 81 清涼山志

於惟慈氏　闡教金庚 以般若智　濟度羣生
普天率土　莫非化城 法雲慧日　布濩流行 雁門之西　亦有靈鷲 七級浮屠　巋然特秀
阿育獲寶　散布緇流 南飛一粒　永鎮神州 塵劫幾更　山川不改 重建妙因　機如有待
惟我聖母　天篤慈仁 總持陰教　覆育蒸民 莊嚴寶剎　於茲靈壤 龍象巍巍　人天共仰
既右父母　亦右我皇 定命孔固　寖隆寖昌 臣庸作頌　億載垂光


稽首十方佛　彌陀聖中尊 方等修多羅　一切法寶藏 觀音及勢至　大地菩薩僧 我以誠信心　刻板并印造
阿彌陀經卷　及以正信偈 旋造各一萬　施四眾受持 偈以發信心　經以資讀誦
若有每日中　至少誦三卷 年誦千八十　十年萬八百 況復多誦者　及歷多年數
如是積功德　自然生佛前 我此萬卷經　隨所流布處 極少得一人　誦持生淨土
我願承此力　決定生彼國 況復於多人　人亡經復在 展轉相傳授　是名無盡燈
燈燈相照耀　破生死長夜 顯出佛菩提　究竟悉同生　常寂光淨土 持此清淨福　迴向奉君親
我國聖帝王　及聖后聖位 仁壽各萬年　覆育羣氓類 我父母眷屬　怨親非怨親
咸承勝善根　同生安養國


