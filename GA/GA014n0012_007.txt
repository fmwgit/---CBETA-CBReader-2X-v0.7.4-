中國佛寺史志彙刊數位版, No. 12 天童寺志(第5卷-第10卷)

千燈照夜　百蟄驚蒙 飲師之澤　與山無窮


劈空鑿出玲瓏石　漏逗空勞太白仙


雲山盡是袈裟影　松隖依然晏寂身 童子殷勤昔日事　至今高岫仰儀真


莫擬一川稱異派　清流從此聽潺潺


滿杓黃虀飽喫了　生涯總在鉢盂中


化城仍作寶所先　華藏界海生塵寰 攝化四海犇人天　學者爭趨曹洞關 示以自己空劫前　得無所得非言傳
弟子所至闓法筵　無盡之燈耀大千 海山秀處東谷原　我作銘詩貽永年


是所謂隰州古佛　笑談而起洞上宗風　顧盼而碎邪師窠臼者也


川勤父子猶推讓　震旦何人出一頭


焚香稽首贊揚　也是神頭鬼面


視妙喜甘露門兩强不下　通楊岐正法脈五世其昌 碧桃帶雨春風濕　吹下優曇徧界香


衲衣有托　佛日再暾 簡點將來成什麼　三家村裏臭胡孫


當時若不得一領破衲衣　我也知你餓殺凍殺有分


邪舍塔中敲鐵磬　天台雁宕絕人行 越格量出謂情　虛空背上白毛生


道著頭角生　一點黑如皂 盡情分付約齋大居士　一等人間任揚播


白浪起時拋一釣　任教魚鼈並頭爭


麋何食兮中洲　蛟何為乎元浦 夕惕兮余懷　奠薀藻兮筐筥


要明象兎全提句　看取陞階正笏時


寧教法堂草滿　苔封古屋 楊岐不得保寧白雲　晦堂若非死心靈源 其他碌碌　難為接足


雙眸四海空牢牢　下視佛祖為兒曹


且道破後如何　夜明簾挂須彌顛　走盤珠向空中墮


芳躅遠踐　鄉有先覺


六月降青霜　紅爐飛白雪 致使天童育王　兩處存途轍 途轍空成大同　風從虎兮雲從龍


離離一片苦心事　且道何人在影堂


雙池水活清流遠　太白峯高道價香 徧界全彰真面目　孰云師不在虛堂


從兹太白歸藏後　殃累兒孫曷盡期


欲贊欲罵　且信且疑 付之以焚　真報吾師


雖然如是　心不負人　面無慚色


我亦遭渠鈍置來　憧憧四海知無數


不打碎如何　謂天童密老和尚是再來臨濟


休竢臺空人散去　牛山徒有淚千行


流毒遠　造殃洪 兜率無端昇夢裏　化山千載錯流通


但恐一時變臉　怒喝大眾耳聾 畢竟是喜是怒　峩嵋插起玲瓏



七塔尖尖七古錐　一行排列路傍堤　死生箇裏同模樣　特使行人著眼窺

日炙風吹七古錐　無遮無隱絕威儀 一行立在長堤上　不識渠儂等阿誰


七佛同途展化儀　尖頭大腹沒高低 看來狹處無人識　笑殺天王殿吻鴟


亭亭窣堵波　沖霄名舍利 夜半走珠光　如來現平地


維昔義興　委身絕壑 路僻雲深　世人罔覺
爰有童子　職勞水薪 行滿將去　辭告師因 始信西金　天帝遣來 名山太白　精藍肇開
陞堂說法　四海雲從 千秋萬歲　奔走象龍 師有靈塔　歲遠莫徵 孰審前山　草沒佳城 長庚夜泣　天帝悲增
乃眷璿公　假手重興 高建雲幢　再礱砌石 燒香散花　作禮晨夕 咨爾山君　并及水王 仰體瑤階　永護勿忘


插莖茆見寶雲甍　端信神功遇五丁 世遠不知師道大　叢林千古說長庚


透水穿雲　尋幽得異 拈莖草以量天　持龜毛而度地 順轉乾坤兮無為　逆推甲子兮均利
于無陰陽地上頓現輝煌　向喚不應谷中突出崇麗 指南而袖有金針　宅中而匣無玉記
來天童而不敬　驅蛇虎而適意 鑿出龍門萬仞高　坐看金麟摩天翅


維是清淨身　化作百千億
枉石為三身　究之不得一 如何紫金藏　留此不壞迹 髮相等墨雲　骨象變金色 得非太白光　結是大慧力
藏室無幾延　甃石不盈尺 仰視六幕閒　鴻濛總開闢


百尺竿頭猶進步　殺人須是猛烈漢 敝衣糲食未為貧　中有明珠價億萬


寶杖敲空觸處春　光陰掣電舊曾聞 昨宵風動寒巖冷　驚起泥牛耕白雲


西來誰露真消息　教外別傳要端的
黃龍佛法付兒孫　臨濟宗風本奇特 珍重天童老古錐　聲名四海日星垂 當年一喝獅子吼　狐狸望風而避之
直截機鋒難湊泊　摘葉尋枝何太錯 滿堂龍象兢交參　側耳唯聆師一諾
空虛撲落水流東　護塔松楸長舊叢 龜毛拂子三千丈　光彩流傳太白峯


烹佛烹祖大爐鞴　煅凡煅聖惡鉗錘 起曹洞于已墮之際　針膏肓于必死之時
善說法要　罔涉離微 不起于座而變荊棘林為釋梵龍天之宮　而無作無為 神澄定靈　雪頂龎眉
良工寫出兮不許僧繇知　虛堂張挂兮梁寶公猶迷 箇是天童老古錐　妙喜知音更有誰


死諸葛走生仲達　死姚崇賣生張說 看渠臨了一著子　諸方倒退三千里


嗚呼！山不讓塵，故能成其高；海不讓流，故能成其深。師非夙備六度萬行之願輪，則曷由樹此大法之功于古今？聖人出興，作百世師。千載一時，惟師得之。巍巍窣堵，鎮兹東谷。洞上一宗，真規復復。昭告菲詞，深勒厓石。願師再來，為法作則。尚饗！


坐斷金輪第一峯　千妖百怪盡潛蹤 年來又得真消息　報道楊岐正脈通


臨濟一宗　支派分布 大于楊岐　盛于五祖
善美具并　厥唯圓悟 生子若孫　益振門戶 師固後出　氣雄諸方 發端水南　徧參江湖
所至皆靡　陳既堂堂 師視缺然　高翥遠驤 窮法頂底　乃梯乃航 槌拂巾瓶　一十三剎 示無緣慈　縱無畏說
魔族萬千　我殺我活 驅耕奪飢　定動智拔 還其本然　同此大達 太白峯之前　玲瓏巖之下 有窣堵波　靈骨是舍
三十年後話行　猶是閉眼作夜


形枯豈是持齋叟　貌古還非入定僧 馬不成兮驢不是　當頭一著得人憎


楊岐正脈一絲危　洋嶼菴中特付衣 畢竟恩深成父子　到頭叔姪不傳持


亭亭相對兩蒼松　不覺當門觸祖翁 後代兒孫無著莫　忍聽蕭瑟起凄風


不受雲居腦後錐　却來虎穴奮全威 關情最是梅陽老　遙付楊岐五世衣


播屋頭春　料老虎尾 太白峯高　甘露門啟


塔禮全身誰个見　脚頭荊棘漫參天 摳衣眷眷空嵓下　信有楊岐正脈傳


先師手段咬猪狗　持戒如何報得伊 破砂盆是正法眼　不妨依樣畫猫兒


投機以句　頂門廓徹 惟破砂盆　萬古一傑


投機以句　廓切頂門 唱脫空歌　白格樹頭魚扇子 捏人痛處　等閒佛祖黯消魂
風馳七剎　響徹九閽 口似乞兒席袋　鼻如歉歲塵甗 人言匡俗再世　我道蒺藜重蕃 黃金骨鎖中峯塔　破砂盆注萬溪源


孤峯石塔儼然存　坐斷乾坤氣宇尊 慚愧兒孫來頂禮　人人憶著破砂盆


孤蹤虎跡雜苔紋　古木荒藤遶塔門 七裂八花無別物　依前這个破砂盆


師振宗風　作獅子吼 妙法無邊　空諸所有
優鉢羅花　開揚啟後 為世導師　禪林日茂 太白峯前　雙窣堵波 亘千萬年　高風不磨


海外精藍特特來　青山迎我笑顏開 三生未朽梅花骨　石上尋思埽綠苔


天童佛法龍歸水　玉几叢林虎靠山 賺了幾人深著脚　遠烟浪裏白雲間


三督黃牙竅到天　鷲峯何處有親傳 自知終始有交涉　一瓣兜樓拜塔前


平生一味督黃牙　不解成家只破家 郎罷耳聾兒口吃　眼頭何處辨金沙


青鳳山前古澗邊　屋簷頭上更無天 而今冷地思量著　細剪春雲作紙錢


少林一脈　法以心傳 心本無心　言那可詮 後來夸毘　騰說紛喧
師于雪竇　得魚忘筌 事事活路　著著機先 匪傳匪授　匪法匪禪 寶坊載締　克還其前 匪師之故　孰相其緣
惟山太白　高高矗天 惟寺景德　久久福田 智天王之名　維千萬年


北嶺南邊南嶺東　都盧無處覓渠蹤 誰知月落猿啼處　峭壁懸崖有路通


天為蓋兮地為函　吾奚為乎塔與菴
灰吾骨兮山阿　言已矢兮勿鑱


七情盪摩　約性返源
喻以攝持　匪夸浮繁 末俗濫觴　競立險艱 眩一駭百　莫執其凡 性本湛虛　分別則二 不以解通　不以思擬
寂非有存　感乃隨義 達磨之功　空其所空 奚後人馳騁　庸失玄宗 空不假為　兹惟用中
蜀學簡易　師承其風 開盲振瘖　發機以崇 云彼摩尼　非淨非穢 往安自然　是謂至止 鮐背長身　從者如水
丹霞嵌空　匪耀凡目 曰兹山之頹　否極斯復 敬者效輸　罔不率服 山君來朝　雲釃霧矗 幻身既空　勿鍤勿甓
一氣孔周　窮彼變易 清風之塢　石列五色 恍焉如存　嗣者是式


河目海口　錦心繡腸 汪汪吞太湖之氣量　煌煌粲太白之光芒 怒罵時海涵春育　慈悲處烈日秋霜
舉玄沙未徹語　如真淨驗寂音黃金百鍊之色 拈洞山三頓棒　類慈明發積翠丹砂九轉之香
橫機莫莫　有有陣堂堂 夫是之謂中峯五世　大樹之廕凉者也


平生為人戾契　七十八年漏洩 今朝撒手便行　萬里晴空片雪


乾竺之道　貴乎一真 真則非妄　日趨精明 煌煌松源　其道孔熾
正暢旁達　非真曷致 惟廣慧師　起于海東 歷抵諸師　罕契其逢 太白諸峯　上摩穹碧 舉頭觸之　堅如鐵壁
一喝轟處　豈直耳聾 毫髮之端　妙義俱融 天高日晶　森羅萬象 不即不離　了明諸相
五坐道塲　大振其宗 一音演法　聞者心空 此妙法華　權實雙舉 我受我持　忘其寒暑 天香何來　鼻觀先聞
豈伊天女　吐兹奇芬 記謂靈通　與道乖撝 我尚不有　亦何心故 世緣已竭　幡然西歸 夢寐潛通　皇情為怡
烈火如輪　煅兹玄魄 設利燦然　逐烟而結 存昔諸師　何人不然 誕勝真漓　多隨物遷 師我藩維　師我干櫓
舍我而逝　有生孰度 寵恩聯翩　表自九天 師則何憾　名與道傳 太史造銘　建于牛首
此山若移　斯文方朽


岷峨山高天可捫　長江發源勢崩奔
子雲著書善摛文　後來方外見裔孫 摩尼不遣濁水渾　天風浩蕩雲濤翻 何年飛錫度海門　游觀吳越道彌尊
撞鐘說法天下聞　離絕義解超語言　刊條落葉見本根 裵回玉几采芳蓀　振衣太白挹朝暾
飄然長往辭塵諠　萬劫不礙真性存 嶙峋寶塔毫光分　穹碑篆銘照乾坤


有大浮屠　住浙河東 樹大法幢　聲光熊熊 晚提法印　坐天童山 如妙高峯　巖巖死關 帝居穆清　具天眼通
揀別斯人　以殿正宗 唯師之興　耕稼陶漁 誓鞭識牛　以裂身車 銅棺之巔　擺脫囚僒 大地虛空　平沉稍殞
踞曲盝牀　雷轟電激 棒如雨點　佛祖辟易 棒頭有眼　光爍天下 其如婆心　磁石不捨
棒頭有口　吼無畏音 縱彼叫嚎　終歸啞喑 門庭揭揭　戈戟差差 明明天王　作證明師 天衣放光　天鼓發音
天龍神鬼　罔敢弗欽 閻浮日中　鬱單夜半 龍漢不遐　楚凡孰判 太白名山　上摩斗垣 我刻銘詩　色正芒寒
石室籌滿　白氎夜分 稻麻韋粟　瓶拂如雲 拗折拄杖　拋擲拂子 余與老人　覿面伊始


廣大妙湛　實惟大雄 有象設教　無言標宗 臨濟一棒　丕闢塵埄
無句之句　啟瞶擊蒙 我師嗣法　總持普同 孤燈獨炳　萬象撤雺 熱腸冷喝　大眾耳聾 微言不漏　普說尤工
雨花點石　其三必公 金翅香象　造極登峯 道德彌峻　皈依益崇 如日經天　師當其中
如水行地　師障其東 卓錫爰止　太白巃嵸 肇馺婆殿　開忉利宮 金航粟輦　萬國雲從 甚深法力　伊尸其功
是老船師　克濟洞浲 是大醫王　克起疲癃 名聞天扆　命主鎬豐 師辭嬾殘　斜陽墮空 闢榮紫襴　歸于舊叢
孤笻絕巘　嶺嵐澗楓 雙樹夜壑　鬱鬱蔥蔥 僧臘有盡　佛日長紅 爰遡靈蹟　天賜之童 紹多耆宿　共扇玄風
童者匪始　耆者匪終 循環萬古　華葉無窮 宵聞塗毒　其聲逢逢 儼焉一會　靈山在瞳
不昧斯語　視石所礱


石麟掣斷玉樓韁　古木風悲夜壑狂 從此每逢牛女節　曉堂深炷一爐香


菩薩面　夜叉心　惡聲流布滿叢林 禹門浪急龍騰處　翻轉山河大地沉 佛也打　祖也打　眼光爍破四天下
阿師大似敗家婆　教得孩兒會相罵 牛頭沒　馬頭回　狂風驟雨滿天來
四方八面相追逼　縱有神通掣不開 行脚僧　會不會　腦後一槌百雜碎 沙界眾生結大冤　秃奴忒殺無慚愧
風顛漢　老成魔　諸方那个柰伊何 巖頭獨現大人相　直上德山頭上屙　咄


手握靈蛇　穿破髑髏 起濟北欲墮之風　障東南趨下之流 玲瓏嵓坐嘯乾坤　化雨所及　葉落知秋


生平愛打人　一杖手摩挲 奮然提正令　人天沒柰何 者般窮伎倆　殃及子孫多


才說有生早是狂　更說無生轉見賖 兩種牢關如踢脫　方堪上奠先師茶
諸兄弟且道　先師還來也無 若道來以何為驗　若道不來又成虛設 到者裏如何剖決　良久云　冬不寒臘後看


綢繆未雨得從容　誰逼生蛇便化龍 我亦乾城如蜃結　玉礲金鎖待關空


盡空法界一方　身後身前孰與論
可歎投湘人去後　大招不起遠遊魂


雞峯未死先趨滅　熊耳埋藏後脫空 我本不來今不去　且栽松竹引清風


儒門傑　釋氏雄 決曹溪　浪翻空 法雷徧吼震西東　中山千載一燈紅


憶自黃巖　嗣席天童 踞先覺堂　卓卓孤風 楔以楔出　毒以毒攻 蛇吞鼈鼻　虎咬大虫
正令全提　孰敢攖鋒 出語成咏　百折不窮 佛果列侯　大慧附庸 糠秕之導　往來愚衷 國難以來　踪迹西東
兄游天外　我戲圜中 世出世間　皆大英雄 不負先師　舊補蒙茸 眉毛結共　鼻孔氣通
曹溪正脈　臨濟真宗 是木上座　亦號山翁


一念未生前　六戶絕消息 瞥爾揚雙眉　大似眼無力


達磨一宗　丕顯曹溪 南嶽衍長　曰讖于西 馬駒是育　血染雙蹄 跭一蹋　四海平夷 臨濟振興　光賁五燈
有嚴孫子　碩大無朋 世更太白　六五親承 雲蒸霞蔚　鳳翥龍騰 一二人中　師其後出 苴川僧　性實難匹
撒手危樓　翻身楖栗 機警用圓　風雨暴疾 起坐通玄　眾山為低 騰空漢迥　華頂雲迷 蘭滋芳甸　蕙紉春畦
聲馳湖海　著意攀躋 櫂謌東塔　灣弄棲真 幔天布網　萬里垂綸 鼇山連釣　丹穴齊緡
鼓須彌浪　揚渤海塵 晚據天童　奠安太白 風漾文波　池涵素魄 逸翮摩蒼　神魚縱澤 合浦珠還　風規猶昔
馭眾圓合　律己端方 逢强不弱　遇柔寧剛 孤峯卓卓　瞱瞱謙光 下無與儓　上無侯王 行果圓成　出世功終
破沙盆碎　正法眼空 一錐無縫　八面玲瓏 嗣燈有人　光照無窮


東塔曾相晤　而今覿面非 墓前柏樹子　依舊露天機


初住通玄後太白　垂手為人唯楖栗 卓禪描寫渠供養　照顧頂門那一隻


大法東度　皮髓競得 聖哲興蔚　體全用殖 師挺三峽　夙因不惑
辭親向道　以為孝極 義海精研　毘尼進飭 如有遠適　先究南北 如列車從　宿春旅食 方造紅爐　不揃自逼
疑悟雙鎔　廓然天則 升翔禁籞　聖神動色 周旋啟沃　錫賚頻勅 賜還白峯　助揚益力 百年創構　纘勝奇特
祖燈心燄　搜羅定式 隨堂萬指　肅聽洗拭 而昔恩遇　束匱緘纆 入室及門　罔從探測 如斯風格　光映古德
標冠嵓阿　瞻依攸即 當令觀覩　動感含識 金石或渝　心腑有勒 綿綿龍象　昌壽佛國


玲瓏嵓下雪中逢　覿面犀牛扇上風 三十年來重得見　春風依舊徧晴空


曉日曨曨太白開　龜毛拂子動如雷 家門毒鼓撾聲急　留得餘殃徧九垓


久客歸心劇　兹丘喜漫登
山空無縫塔　石老坐禪僧 野徑行來少　危厓攀未能 誰將青玉案　留待老夫憑案山如几


造物偏予厚　翛然手一笻 但尋陽煖地　休問幹支龍 繡虎蹲奇石　仙屏列翠峰 羚羊方挂角　來者恐迷踪


野服同諸子　天高氣復清 花多春懶去　林密鳥交鳴 必欲崇碑版　何如泯姓名 歸當圖此景　倚石聽雲聲


