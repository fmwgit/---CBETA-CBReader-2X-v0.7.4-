永樂北藏數位版, No. 1581 首楞嚴經義海

故使阿難助發機 示無真定求方便
妙奢摩他為初首 妙莊嚴路世希有
金剛如幻三昧門 眾經無有出其右
世尊頂相無能見 任待千頭并百面
無邊身者盡其機 到了不容通一線
三世諸佛同此門 戒定慧學無不圓
道場加行成聖位 破魔說法天人尊
偉哉此經何宗趣 凡聖平等無二路
勝淨明心觸處周 清淨本然法如故
吾不見處情難到 湛入合湛皆有過
三科七大盡破除 失脚蹋翻古皇道
此經大底符於律 四決定義烏可忽
吁嗟正性不能刳 古今那有魔成佛
五天譯罷來唐土 出自神僧并大士
潤文筆授遇其人 又得長水撰義
後來註釋非一家 義辭婉美猶貫華
雖然義兩並行 各隨部帙成等差
我今總已集其解 俾眾法流歸義海
浸潤法界無邊空 普使群靈同正解


如來慈愍為宣揚 七處徵求無影迹
乃知心目為過咎 見與見緣如空華
忽然狂歇獲本頭 此頭亦非從外得
而斯清淨海眼經 流布真五百載
中間作者互發明 得驥一毛龍片甲
道人刻意為綸貫 令他末學見大全
集眾狐白以為裘 導引百川而歸海
我今隨喜說伽陀 普勸諸檀續慧命
要令佛頂再光明 長作未來大圓鏡


