國家圖書館善本佛典數位版, No. 8951 如來香


質判玄黃。氣分清濁。涉器千名。含靈萬族。淳源上派。澆風下黷。愛流成海。情塵為岳。皇矣能仁。撫期命世。乃睠中土。聿來迦衛。奄有大千。遂荒三界。周鑒四門。幽求六歲。亦既成德。妙盡無為。帝獻方石。天開淥池。祥河輟水。寳樹低枝。通莊九折。安步三危。川靜波澄。龍翔雲起。山廣運。給園多士。金粟來儀。文殊戾止。應乾動寂。順民終始。法本不然。今則無滅。象正雖闌。希夷未。於昭有齊。式揚洪烈。釋網更維。玄津重枻。惟此名區。禪慧攸託。據崇巖。臨睨通壑。溝池湘漢。堆阜衡霍。膴膴亭臯。幽幽林薄。媚茲邦后。法流是挹。氣茂三明。情超六入。眷言靈宇。載懷興葺。丹刻翬飛。輪奐離立。象設既闢。睟容已安。桂深冬煥。松疎夏寒。神足游息。靈心往還。勝幡西振。貞石南刊。


雲聚峰高。清風鐘徹。月如秋扇。花疑春雪。極目千里。平原。


苔衣翠屋。樹隱丹楹。澗浮山影。山傳澗聲。風來露歇。日度霞輕。三災不毀。得一而貞。


漫漫心火。世流。論生若寄。喻死如休。三明未了。十智難周。盡纏癡愛。豈離瘡疣。敬仰鷄足。恭聞鷲頭。斯風可羨。其路可由。我開梵宇。面壑臨丘。我圖靈蹟。果植因修。兼金畵繢。泐石彫鎪。連雲出沒。泄雨沈浮。經行松磴。禪坐蕙樓。澗風長瀉。崖溜懸抽。花臺似雪。夏室疑秋。名僧宴息。勝侶薰修。三乘謂筏。六度為舟。金幢合葢。寳駕驅輈。地祗來格。天眾追游。五時無爽。七處相侔。辭題翠琰。字勒銀鉤。賢乎樂餌。過客宜留。


佛有妙法。比象蓮華。圓頓深入。真淨無瑕。慧通法界。福利恒沙。直至寶所。俱乗大車。其一


於戲上士。發行正勤。緬想寶塔。思弘勝因。圓階已就。層覆初陳。乃昭帝夢。福應天人。其二


輪奐斯崇。為章淨域。真僧草創。聖主增餙。中座耽耽。飛簷翼翼。薦臻靈感。歸我帝力。其三


念彼後學。心滯迷封。昬衢未曉。中道難逢。常驚夜杌。還懼真龍。不有禪伯。誰明大宗。其四


大海吞流。崇山納壤。教門稱頓。慈力能廣。功起聚沙。德成合掌。開佛知見。法為無上。其五


情塵雖雜。性海無漏。定養聖胎。染生迷鷇。斷常起縛。空色同謬。薝蔔現前。餘香何嗅。其六


彤彤法宇。繫我四依。事該理暢。玉粹金輝。慧鏡無垢。慈燈照微。空王可託。本願同歸。其七


道本于一。離為異門。以性為姓。乃歸其根。無名而名。師教是尊。假以示物。非吾所存。大鄉不居。大族不親。淵意內朗。冲虚外仁。聖有遺言。是究是勤。惟勤惟默。逝如浮雲。教久益微。世罕究陳。爰有大智。出其真門。近以顯示。俾民惟新。情動生變。物由湮淪。爰授樂國。叅乎化源。師以誘導。民不昬。道用不作。神行無迹。晦明俱如。生死偕寂。法付後學。施之無斁。葬從我師。無忘真宅。寫是昭銘。刻茲玄石。


五蘊本空。六塵非有。眾生倒計。不知正受。蓮花承足。楊柳生肘。曷離身心。孰為休咎。至人達觀。與佛齊功。無心捨有。何處依空。不着三界。徒勞八風。以茲利智。遂與宗通。愍彼偏方。不聞正法。俯同惡類。將興善業。教忍斷嗔。修慈捨獵。世界一花。祖宗六葉。大開寳藏。明示衣珠。本源常在。妄轍遂殊。過動不動。離俱不俱。吾道如是。道豈在吾。道遍四生。常依六趣。有漏聖智。無義章句。六十二種。一百八喻。悉無所得。應如是住。


至人之生。無有種類。同人者形。出人者智。蠢蠢南裔。降生傑異。父乾母坤。獨肖元氣。一言頓悟。不踐初地。五師相承。授以寳器。宴坐曹溪。世號南宗。學徒爰來。如水之東。飲以妙藥。瘥其瘖聾。詔不能致。許為法雄。去佛日遠。羣言積憶。着空執有。各走其域。我立真筌。揭起南國。無修而修。無得而得。能使學者。還其天識。如黑而迷。仰見斗極。得之自然。竟不可傳。口傳手付。則礙于有。衣空堂。得者天授。


廓矣大像。理玄無名。體神入化。落影離形。廻暉層巖。凝暎虚亭。在陰不昧。處暗愈明。婉步蟬蛻。朝宗百靈。應不同方。蹟絕兩。其一


茫茫荒宇。靡勸靡奬。談虚寫容。拂空傳像。相具體微。沖姿自朗。白毫吐曜。昏夜中爽。感徹乃應。扣誠響。留音停岫。津悟賞。撫之有會。功弗由曩。其二


旋踵忘敬。罔慮罔識。三光掩暉。萬象一色。庭宇幽藹。歸塗莫測。悟之以靜。震之以力。慧風雖遐。維塵攸息。匪伊玄覽。孰扇其極。其三


希音遠流。乃眷東顧。欣風慕道。仰規玄度。妙盡毫端。運微輕素。託彩虚凝。殆映霄霧。迹以像真。理深其趣。奇興開襟。祥風引路。清氣廻於軒宇。昬明交而未曙。髣髴鏡神儀。依稀若真遇。其四


銘之圖之。曷營曷求。神之聼之。鑒爾所修。茲巨軌。映彼玄流。潄清靈沼。飲和至柔。照虚應簡。智落乃周。深懷託。霄想神遊。畢命一對。長謝百憂其五。


羣生因染。六趣牽纏。七識迭用。九居屢遷。劇哉五陰。卷矣四緣。遍使轉輪。苦根迍邅。迍邅未已。轉輪在己。四緣雲薄。五陰火起。亹亹正覺。是極是理。動不傷寂。行不乖止。曉爾長夢。貞爾沈詖。以我神明。成爾靈智。我無自我。實承其義。爾無自爾。必祛其偽。偽既殊塗。義故多端。因聲成韻。即色開顏。望影知易。尋響非難。形聲之外。復有可觀。觀遠表相。就近曖景。匪質匪空。莫測莫領。巖煇林。傍潭鑒井。借空傳翠。激光冏。金好漠。白毫幽曖。日月居諸。胡寧斯慨。曾是望僧。擁誠俟對。承風遺則。曠若有槩。敬圖遺縱。疏鑿峻峰。周流步欄。窈窕房櫳。激波映墀。引月入窓。雲往拂山。風來過松。地勢既美。像形亦篤。彩淡浮色。羣視沈覺。若滅若無。在摹在學。由其潔精。能感靈獨。誠之云孚。惠亦孔續。嗟爾懷道。慎勿中惕。弱之推。闡提之役。反路今覩。蒙茲覿。式厲厥心。時逝流易。敢銘靈宇。敬告震錫。


洛陽白馬。帝釋天冠。開基紫陌。峻極雲端。實惟爽嵦。棲心之地。譬若淨土。長為佛事。銀鋪曜色。玉礎金光。塔如仙掌。樓疑鳳凰。珠生月魄。鍾應秋霜。鳥依交露。幡承杏梁。舒意蘂。室度心香。天琴夜下。紺馬朝翔。生滅可度。離苦獲常。相續有盡。歸乎道場。


至道無難。唯嫌揀擇。但莫憎愛。洞然明白。毫有差。天地懸隔。欲得現前。莫存順逆。違順相爭。是為心病。不識玄。徒勞念靜。圓同太虚。無欠無餘。良由取捨。所以不如。莫逐有緣。勿住空忍。一種平懷。泯然自盡。止動歸止。止更彌動。唯滯兩邊。寧知一種。一種不通。兩處失功。遣有沒有。從空皆空。多言多慮。轉不相應。絕言絕慮。無處不通。歸根得。隨照失功。須反照。勝却前空。前空轉變。皆由妄見。不用求真。唯須息見。二見不住。慎莫追尋。才有是非。紛然失心。二由一有。一亦莫守。一心不生。萬法無咎。無咎無法。不生不心。能隨境滅。境遂能沉。境由能境。能由境能。欲知兩叚。元是一空。一空同兩。齊含萬象。不見精麤。寧有偏黨。大道體。無易無難。小見狐疑。轉急轉遲。執之失度。必入迷路。放之自然。體無去住。任性合道。逍遙絕惱。繫念乖真。昬沈不好。不好勞神。何用疎親。欲取一乘。勿惡六塵。六塵不惡。還同正覺。智者無為。愚者自縛。法無異法。妄有愛著。將心用心。豈非大錯。迷生寂亂。悟無好惡。一切二邊。良由斟酌。夢幻虚花。何勞把捉。得失是非。一時放却。眼若不寐。諸夢自除。心若不異。萬法一如。如如體玄。兀爾忘緣。萬緣齊觀。復歸自然。泯其所以。不可方比。止動無動。動止無止。兩既不成。一何有爾。究竟窮極。不存軌則。契心平等。所作皆息。狐疑淨盡。正信調直。一切不。無可記憶。虛明自照。不勞心力。非思量處。識智難測。真如法界。無他無自。要急相應。唯言不二。不二皆同。無不包容。十方智者。皆入此宗。宗非促延。一念萬年。無在不在。十方目前。極小同大。意絕境界。極大同小。不見邊表。有即是無。無即是有。若不如是。必不須守。一即一切。一切即一。但能如此。何慮不畢。信心不二。不二信心。言語道斷。非去來今。


法界有如意寳人焉。九緘其口。銘其膺曰。古之攝心人也。誡之哉。誡之哉。無多慮。無多智。多智多事。不如息意。多慮多失。不如守一。慮多知散。知多心亂。心亂生惱。志散妨道。勿謂何傷。其苦悠長。勿言何畏。其禍鼎沸。滴水不停。四海將盈。纖塵不拂。五岳將成。防末在本。雖小不輕。爾七竅。閉爾六情。莫窺於色。莫聼於聲。聞聲者聾。見色者盲。一文一藝。空中小蚋。一伎一能。日下孤燈。英賢才藝。是為愚蔽。捨棄浮樸。躭溺淫麗。識馬易奔。心猨難制。神既勞役。形必損斃。邪徑終迷。修途永泥。莫貴才能。是曰惽懜。誇拙羨巧。其德不弘。名厚行薄。其高速崩。徒舒翰卷。其用不恒。內懷憍伐。外致怨憎。或談於口。或書於手。邀人令譽。亦孔之醜。凡謂之吉。聖以之咎賞悅暫時。悲憂長久。畏影畏跡。逾走逾劇。端坐樹隂。迹滅影沈。厭生患老。隨思隨造。心想若滅。長死長絕。不死不生。無相無名。一道虗寂。萬物齊平。何勝何重。何劣何輕。何賤何辱。何貴何榮。澄天愧淨。皎日慙明。安夫岱嶺。固彼金城。敬貽賢哲。斯道利貞。


觀心空王。玄妙難測。無名無相。大有神力。能滅千災。成就萬德。體性雖空。能施法則。觀之無形。呼之有聲。為大法將。心戒傳經。水中鹽味。色裏膠青。決定是有。不見其形。心王亦爾。身內居停。面門出入。應物隨情。自在無礙。所作皆成。了本識心。識心見佛。是心是佛。是佛是心。念念佛心。佛心念佛。欲得早成。戒心自律。淨律淨心。心即是佛。除此心王。更無別佛。欲求成佛。莫染一物。心性雖空。貪瞋體實。入此法門。端坐成佛。到彼岸已。得波羅蜜。慕道真士。自觀自心。知佛在內。不向外尋。即心即佛。即佛即心。心明識佛。曉了識心。離心非佛。離佛非心。非佛莫測。無所堪任。執空滯寂。于此漂沈。諸佛菩薩。非此安心。明心大士。悟此玄音。身心性妙。用無能改。是故智者。放心自在。莫言心王。空無體性。能使色身。作邪作正。非有非無。隱顯不定。心性雖空。能凡能聖。是故相勸。好自防慎。剎那造作。還復漂沈。清淨心智。如世黃金。般若法藏。盡在身心。無為泫寳。皆淺非深。諸佛菩薩。了此本心有緣遇者。非去來今。


鎮地鬱盤。基乾峻極。石十土。銅梁九息。百仞崖橫。千尋松直。陰兔假道。陽烏飛翼。載疏山。穿龕駕嶺。糺紛星漢。廻旋光景。壁累經文。龕重佛影。彫輪月殿。刻鏡花堂。橫鐫石壁。闇鑿山梁。雷乘法鼓。樹積天香。潄泉珉石。吹塵石牀。集靈真館。藏仙丹府。芝洞秋房。檀林春乳。水谷銀沙。山樓石柱。異嶺共雲。同峯別雨。冀城餘俗。河西舊風。水聲幽咽。山勢崆峒。法雲常住。慧日無窮。方欲芥盡。不變天宮。


佛言不行。佛衣乃爭。忽近貴遠。古今常情。尼父之生。土無一里。夢奠之後。履存千祀。惟昔有梁。如象之狂。達磨救世。來為醫王。以言不痊。因物乃遷。如執符節。行乎複。民不知官。望車而畏。俗不知佛。得衣為貴。壞色之衣。道不在茲。由之信道。所以為寳。六祖未彰。其出也微。既還狼荒。憬俗。不有信器。眾生何歸。是開便門。非止傳衣。初心有終。傳豈無已。物必歸盡。衣胡久恃。先終知終。用乃不窮。我道無阿。衣于何有。其用已陳。孰非芻狗。


祖師無心。心外無學。有來叩者。雲湧泉落。問何從來。初無所從。若有從處。來則有窮。初住南華。集眾偵水。水性融會。豈有無理。引錫指石。寒泉自冽。眾渴得飲。如我說法。云何至今。有溢有枯。泉無溢枯。溢其人乎。辨來四年。泉水洋洋。烹煑濯灌。飲及牛羊。手不病汲。肩不病負。匏勺瓦盂。莫知其故。我不求水。水則許我。問于祖師。有何不可。


浩蕩之春。萬物飾。淮山花開。麗其風日。蛺蝶何為。栩栩自適。朱門青鞍。羣色棊布。富貴鼎來。賔客鴛鷺。居士欠申。蘧然而寤。歲時獻壽。舉杯怡然。墮幘一醉。其樂也天。紛紛萬緒。成我日用。睨而視之。開之夢。


有而尋求。痴暗所囿。得而驚異。智濁之咎。濁澄暗徹。自覺成就。如人目睛。一塵不受開。譬生。明寄根。斂譬死。暗不能昬。聖師真慈。開此妙門。睥睨不入。夫豈知恩。枵然丈室。中置匡牀。經行宴坐。晨燈夕香。勿使邪念。蔽常寂光。


見明之時。此見明者。緣明開達。則見暗時。此見暗者。不明自。見則常明。寄根成就。見豈明生。暗能昏否。我觀明暗。尚難掩藏。豈生死門。乃欲存亡。惟道人太。以壁為口。全機現前。不落滲漏。


維塵勞海。是無明窟。眾生以之。生死出沒。而此昭昭。首出萬物。廓然十方。寂湛徧周。月雖可見。而不可求。倩汝名之。為物之尤。一堂身。丈尋之濶。斂目大千。都寄毫末。乃欲見見。如鹿方渴。大哉此法。明白坦夷。昧者迷失。智者得之。故甘露滅。為作銘詩。


此無比法。如難信珠。雖曰得之。非實非虛。默而未說。豈有說乎。虜中吾趾。矢貫其膺。即烹汝父。遺我杯羹。直中有曲。令爾當行。是法平等。無有高下。定當作佛。普告來者。而常不輕。乃遭詬罵。其珠圓徹。內外俱定。自牖見子。呼之聼瑩。顧其糞除。則肯受命。自是而觀。則有綱宗。以火觸火。鍛凡聖銅。縱使自返。窒使求通。面壁而坐。理鉏而扄。要使求者。鼻直眼橫。是為大智。破滅無明。提婆祖以。無所嗜好。祈神求信。自貶其道。校此兩士。則為顛倒。湘西之麓。古屋數椽。臥聼樓鐘。餞吾華顛。謂終不說。夫豈真然。


寡欲養心。以直養氣。抱其德全。龜以蟬。情緣崢嶸。欲犬怒吠。端方藏六。攫摶無地。學者闐門。佇思擬議。如大火聚。不宿蚊蚋。我觀此老。非愚非慧。人趨所爭。師取其棄。


曉雲滅盡。羣山蒼然。杖凝睇。如開青蓮。夜籟以寂。繞除流泉。曲肱而聼。如鳴朱絃。有大禪衲。不礙見聞。以雲門印。印空成文。對是淨境。深炷熏。人牛兩亡。蓑笠具存。


以色礙眼。鏟其雲山。以聲聒耳。惡禽間。有大開士。欄微笑。以眼聞色。以耳觀鳥。石屏玉立。泉以珮鳴。乃知解空。不離色聲。


幽巖如罄。側立山腹。中有石牀。砥平而綠。我來忘歸。臥聼風竹。夫物得宜。如眉映目。幽居情閑。乃名宜獨。一頃之波。清飲兩鵠。得其所哉。此詩可錄。


行與邪分途。居與正為鄰。于中有取舍。此外無疎親。此為朝市者言之。肥家以忍順。全交以簡恭。好學如不及。求名如儻來。此為山林者。言之大丈夫。當期出生死。生死皆由心所造。心滅生死乃壞。心滅則髑髏是水。心生則爪皮是罪。淵乎妙哉。一念不生。即入無垢三昧。


眾生大夢營黑業。玲瓏擊鐘與開。功德之大吾敢喋。願移慈母離障結。如聲度垣即超越。孝哉伯仲俱勇決。依仗佛力等痛切。如取寓物執券牒。願壽慈母春在頰。如鐘常撞無盡竭。政和甲午夏五月。誰為銘之甘露滅。


廬山五老。寒翠天。公嘗過之。望見垂涎。朅來幽夢。時歷其顛。九嶷之下。得石如拳。二三君子。聚首比肩。豈其游戲。分身則然。下有處。形如玉淵。疑有神龍。風雷播掀。以當吾硯。刷其芳鮮。醉中落筆。粲然雲煙。我作銘詩。擘窠為。袖歸中朝。為好事傳。


萬峰之巔。乃有流泉。迸兩石間。雪渦回旋。嶮于三峽。下臨玉淵。上有危石。其大如屋。可坐百夫。蘚封蒼玉。同來六僧。五七童僕。妍鄙俱笑。響荅山谷。唯大士軾。約束長幼。疊石為塔。團團層秀。於一食頃。談笑而就。其願伊何。天子萬壽。山禽何知。羣飛和鳴。物不虚應。勝事克成。咨爾東阿。地祇山靈。護持此塔。使長聼經。


雷霆聲。萬國春曉。聞者不言。心得意了。木落霜清。水歸沙在。忽然震驚。聞者駭怪。合妙日用。如春雷霆。背覺合塵。如冬震驚。萬機俱罷。隨緣放曠。尚無了知。安有倒想。永惟此恩。研味其。一菴身。以時臥起。語默不昧。絲毫弗差。蒙難而著。隨孚于嘉。


空印之菴。圓何所同。睨而視之。同太虚空。弗設戶牖。無南北東。而庵中人。來無所從。廓然現前。以道為容。我此法界。遇緣即宗。自受用境。出生無窮。使令服玩。地獄天宮。各各無礙。如空行風。我非文殊。齒豁頭童。以問法來。罄折其躬。而師應機。如隨叩鐘。聊觀此老。游戲神通。不起于座。瞬兩漆瞳。以大千界。置于針鋒。以香水海。藏于中。一切人天。之與魚龍。不覺不知。如盲如聾。萬像懽呼。聲摩蒼穹。天魔外道。以手擣胷。欲折困之。面為紅。如環輪上。尋其始終。于是雌伏。仰此法雄。我雖衰退。氣猶如虹。未甘見刪。終依禪叢。斯文之作。蕩除執封。當以理勝。文則非工。溈山之陰。磐石可礱。書以刻之。昭示童蒙。


明暗色空成住壞。即大寂滅究竟覺。居以名庵是增語。而我銘之添注脚。如湯消氷無別氷。氷湯之相未全脫。何如睡足百事懶。軒納林光鳥聲樂。當知今在衡岳中。門外今無覺衡岳。道人撫掌笑軒渠。注經不必居牛角。


日用現前。隨眠煩惱。去之即生。如石下草。葢其妄覺。取舍顛倒。小根怖之。氷炭懷抱。我以慧眼。燕坐默觀。一切異相。如珠走盤。是時日公。非內非外。是非死生。合成一塊。


一境圓通。而法成辦。五根不行。而意自幻。晝思夜境。塵劫無間。而開斂。初不出眼。知誰妙觀。鏡于心宗。以世較夢。乃將無同。為魚泳波。為蝶翔空。在素曲肱。吉祥止躬。即庵是夢。問井得水。即夢是菴。緣飯識米。于一意地。無能無二。若見主人。夢庵俱棄。


履長老禪。而色貴白。老禪有終。白不受色。道人游方。學至無學。如役六用。則思返朴。有山可看。有飯可飽。乃笑諸方。何必百巧。煙未殘。跏趺袖手。雪無晴。鳥啼清晝。


導師黠慧。出三界癡。于無癡中。致眾生疑。未若翊禪。淡然無為。以癡為庵。聊以戲之。亦有癡侶。論癡要訣。若見大智。紅爐片雪。


心非言傳。則無方便。以言傳之。又成瑕玷。葢言不言。俱名污染。飲光華笑。智海簟卷。非言不言。驚如掣電。異哉曹山。法幢特建。以墮一字。雪諸情見。在聖非貴。在凡非賤。雜之不藏。著之難辨。二乘骨驚。十地魂戰。而解空子。乃圓笑靨。善刀藏之。不露鋒燄。不動聲氣。降伏魔怨。


惟融與安。品坐客瓚。于禪林中。是謂三懶。秀媚精進。辨慧擔板。惟道人仁。俱透此患。水不洗水。眼不見眼。以之名菴。葢亦泡幻。鳥啼華笑。日用成辦。睡起密傳。露芽一盞。


孰談無生。惟老居士。孰為聼徒。團欒妻子。以諸塵勞。而作佛事。視其家風。老龐是似。名聞諸方。流軰追崇。餘四十年。一節保躬。老則結屋。置闤闠中。即喧而寂。葢將無同。賢哉斯人。不二于物。蹇寓于世。莫知歸宿。我睨而視。亦見彷彿。出生太虛。陶鑄魔佛。


取大經卷。破此一塵。何以破之。智為斧斤。塵非斷空。可破非有。了然而知。空亦不受。異哉湘麓。菴此老堪。視其菴名。如車指南。堪雖可即。語默弗及。如指自解。如眼自覿。


吾聞甘露。食之長生。而寂滅法。乃有此名。寂滅而生。谷神不死。唯佛老君。其意如此。我本超放。憂患纏之。今知脫矣。鬚髮伽梨。安遁嵩少。璨逃潛霍。是故覺範。老于衡岳。山失孤峻。玉忘無瑕。當令舌本。吐青蓮華。


八荒一雲。天地一廬。寥寥四壁。孰與同居。以雲之舒。彌綸十虗。以雲之卷。入無餘。道人住處。豈同舒卷。牕牖不扄。戶庭深遠。清風徘徊。明月繾綣。雲間僧閑。水流石轉。萬法不到。柴關自掩。


吾之即禪兮。聖眼莫窺。吾之非禪兮。凡心那知。雪嶺之六載高臥兮。徒自勞疲。少室之九年壁觀兮。妄自驅馳。濟北之金剛王兮。亂鳴碗。德嶠之木上座兮。何異蒿枝。總不入此行戶兮。自遊自嬉。三界無事兮。萬法何羈。既非不為兮。尤非無為。毘婆尸佛早留心兮。罔逃達者之譏。習成癖兮。舉世莫醫。千七百人之豪唱絕呌兮。徒自鍼錐。我我禪兮。如獅子獨行不求伴侶。從教門外打之遶者。吁嗟其已而已而。

