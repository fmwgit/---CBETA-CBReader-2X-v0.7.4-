國家圖書館善本佛典數位版, No. 8945 雪峰空和尚外集


梁魏山河本太平無端容此老狐精九年皮髓分張盡隻履空棺更誑人


宗師一等把宗綱魯祖垂慈太著忙璞玉渾金雖定價徃來多是不相當


廬陵米價忽相酬巨宋山河四百州青草渡頭韓幹馬綠楊隂裏戴嵩牛


藏身北斗道彌昌三脚蝦著錦襠多少病猫死鼠日中擡首眼無光


杖林山下竹筋鞭六月行人口吐煙曾在祝融峯頂見十分月出在平田


杖林山下竹筋鞭生長由來古佛先一擊眼睛纔定動又隨煙雨過秦川


趙州老倒一禪和勘破臺山箇老婆笑倒石門庵內客一條濟水過新羅


野鴨羽翼能幾長馬師眼孔些子大從他飛去擬何之須待拽回遭笑怪


不是風兮不是幡胡僧兩耳金環分明有語無人會又上高樓看遠山


不是幡兮不是風毒蛇臥在酒杯中寒山撫掌豐干笑萬里鴻溝屬沛公


不是風幡不是心曹溪一路盡平沈俊鷹豈肎籬邊立直透青霄萬萬尋


十智同真驗作家可中毫笏不容差若無師子翻身句現在徒將面目誇


古人悟處今人眼善巧休為眼眉不見馬頭人厮撲一拳打倒只臨時


盲人端的有眼鐵牛通身無骨不信問取桃花便見靈雲敗闕


桃花春暖盡情開一見無疑頗俊哉不是釣魚舩上客無人把手上高臺


西來密意庭前柏有語無語徒分拆若是道人但舉來麼守株無了日


咄哉王老師赤窮身也賣喫些油歸至今被人怪六國平來一瞬中心王不動八方通從前汗馬無人見只要重論蓋代功


馬駒殺天下人炙地熏天氣轉腥百歲翁翁開口笑江西從此足人行


引鼻牽回野鴨兒升堂卷席便高飛後來要識吾宗旨試看而今是甚時


千年滯貨無人顧拈起從教著價看一口直饒酬得過泐潭山更過西山


趙州借得空生口便自縱橫師子吼問其佛性狗子無問其甲子蘓州有而今此口還空生古佛依前成漏逗掀翻海嶽覓知音箇箇看來日中斗


兩口明明一無舌同死同生為君決那吒頂上喫蒺蔾金剛脚下流出血


百鍊黃金鑄鐵牛十分高價與人酬臺前不有花含笑應是東山一夏休


冬後一陽生東君曾未說百草總不知梅花先漏泄鐘聲出遠林鴈陣橫殘月更擬問如何弄巧翻成拙


海山一雨三日風折木舉屋如飛蓬路人驚竄居人泣平地乃是洪濤中


有生何處得安穩方寸是為風火本看來出爾方寸間雨霽風休海天遠


圓時缺處何曾有缺處圓時自儼然舉世盡隨圓缺走幾人透出未生前


古人縛屋山頭住十年不行山下路終朝兩眼掛枯松不憂無米但覓句滿屋風聲合雨聲半壁山雲雜山霧於中只麼過此生猶勝時人三五步


機泉擣杭炊明璣竹根燒筍然竹枝錦綳稚子犢獻角玉版阿師囊穎錐同槃苦覺風味好對客不知寒涕垂古來山林例窮餓藜莧誑腹蕨饑我今一飽萬想滅老馬釋羈牛脫縻南山蒼蒼入箕踞凉用冏冏生談犀公無說與市朝子啄腐吞腥渠得知


歲盡人人有可分翁今分歲亦隨群餅翻溪上團團月鱠縷簷間細細雲漱壑醴泉春萬斛堆槃珠粉雪千斤兩翁一飽風顛在倦僕飢僮總未聞


赫日光中強作主忽然霹靂聲中死仰觀不見太虛空俯視分明無寸土跨瞎驢追猛虎百戰塲中有文武老來信手斫方圎從教人笑無規矩


青帝一微笑恩光遍剎塵如何百草上剛有未明人人人當節令合故竟開新東山拄杖子也自黑鄰皴


庵前烏久不見一夜雷雨忽然出東山老漢眼癡近前問訊定光佛


直指示眾重說偈瞿曇捨身得其半東山和出一字無擘破靣門君自看


老胡遺下一則語帀地普天無不舉傾湫倒嶽是家常物義不傷多莽鹵螗螂莫笑夏蜩癡甘草酷似黃連苦黃連苦南泉不打鹽官鼓


直指喫粽被粽賺吐出多年鐵酸豏俊鷹纔見插天飛餓狗牀根爭啖忽然變作蒲與圈鷹也迷蹤狗也奔百年滯貨無人要千里持來訪我門象牙不出老鼠口富貴或生窮相手倒把春風二月花滿勸松齋一杯酒


世故熏人易變初誰能變處即如如相看有道遽難說且可還家深讀書


十年倦客思深隱江北江南千萬峯今後故人應念我有書何處覓行蹤


蟠桃一實三千年銀杏著子三十載老僧只作旦暮看汝莫悤悤冝少待階前始芽今出屋便是攜籃走僮僕伴我東園看菜歸與汝煎茶剝柔主


巖下溪聲傾法雨巖頭雲樹聳華冠游人不入普門境只作青山綠水看


疾風駕海生春潮巖根石井澹不搖是中何曾得通理而以名字懸巖腰道人眼空君勿怪大小混融無雜壞呼僮探井濡硯時是君硯中有滄海


種竹竹既立藝蘭蘭亦芳爐熏安用許靜極自生香十客九常在古人今不忘如何杜陵老獨喜賛公房


我行台鴈之中途一年兩憩安公廬不知昔人去此遠但見水石清而虛向來破讀有則語懸水瀟瀟日夜舉道人似欲暗投明故立此亭名聽雨客如鏡清老更癡入流流誰得知願公竹扉且常啟我或發興來無時


脩竹盈門寒泉迸石此老何為居之終日泉知說法竹亦能禪洞山五位臨濟三玄


行忘其麤操得人憎一舉足趯倒佛前燈


住對火浩歌敲火筯有客來爐中出煨芋


坐入夏嚫錢無一箇催免丁縣裏公人到


臥合眼乹坤都蓋過沒人知晨雞剛說破


行兩袖清風一瘦藤人見翫南寺打齋僧


住五合黃陳半瓢醋見客來般般皆要做


坐鼻孔婪巉眼睛大也有人一見橫趨過


臥鼻息雷鳴撼隣座忽翻身鐵蛇橫大道


火後幽巖山中有四在句院在要人興鐘在要人鑄道在要人行佛在要人做頭陀寒拾流四句盡分付


詩人例窮無可佳借貸粟東西家中一字不療餒奈此滿篋皆雲霞郛郎之貧亦相似眼高視世如空花兩翁相值且相煦薄糝藜羹終勝茶


詩人說盡山中佳一原春色秦人家松自宮商竹自羽空明樓觀溪明霞微言到耳萬世事香氣熏人百種花同欄立盡聽吾語蠏眼湯成催客茶


寒士百爼食藉佳敢比八珍五侯家分甘長貧體生粟誰能一飽面發霞自羹青菘燒蘆菔更雜石耳相天花願留佳士宿清晝細引鑪香深注茶


上天既雨晴亦佳黃雲滿壠金滿家政須與子加餐飯何苦預人三咽霞今年明年吾自老十日五日梅當花豈無詩力禦強敵已作睡魔闘釅茶


沙寒雪後天鳧鴈將儔佀獨怪蓑笠翁維舟一歸去野闊煙迷樹江清水學天白鷗蓋具眼終日老人邊急雨近欲黑斜暉遠更明倚樓誰氏子興與大江橫快霽初無象豁然千里間十年歸客眼一點


執金剛神安法界塑之年深亦復壞居士有力如金剛一念成就金剛王魔塵不飛佛日光門外人趨選佛場


佛子汝知世界海有等世界多寶藏於中凡聖情非情靡不皆依此寶住或取而有為慳貪或捨而亡為孤露有亡取捨紛其懷是皆未知真寶所佛子汝宜入世間開示人人令自悟求心不有法本無今此寶藏自然至善諸一身寶不增散之萬有寶猶故以此奉供天人師佛子是名真供養


小小蛇兒大大身曾吞眾象空巴陵歸蟠故山骨欲槁混入草木人更徵瞎屢生甚手不善提休捉摸枯木形骸似等閑觸著傷人毒無藥壽昌師憐老病遠遠遣來相問訊擬欲庵頭伴老夫預憂十月霜風勁著把火津送渠依舊令教侍坐隅重告之曰蛇乎蛇乎當如雲門應機忽突出莫學嚴陽到老安其廬


凡物得其時則鳴鳴之大者唯雷霆使雷常鳴不以節人忘修省孰震驚徃時耆年深此旨十度發言九度已更有寶雲多口師每見僧來面壁耳豈似而今文字禪駢頭竝駕爭後先願公藏此千鈞重等閑不射射必中


縮水上橫行掉臂空中直過無端此箇老人特地與伊注破


從生至老只這漢歷歷孤明沒形段雖無形段誵訛要是紅爐千萬如今何處是紅爐兩浙江南試行看空生老矣渾不知松只在寒巖畔


君不見昔日貴湖拋保福苧溪溪畔曾叮囑汝歸東海我歸山鳥道行人難措足又不見無隱當年隱石師獨傍巖阿燒栗皮塵埃擾擾未歸客四壁生涯向誰我今不向石師住貴湖亦非吾住處溪邊流水自西東巖畔栗皮任堆聚信來到五華峯峯頭重整舊家風為報漳泉諸道友吉山元是福山翁


萬行不修僧祇不歷千佛數中位居第一


龍女獻珠成佛善財彈指入門若到頓庵門下一時且作兒孫


法從本有何曾有心自元無不用無試問大雄山下虎何如千里人駒


覆蓋乹坤似有功洞然明白無蹤其如未識無蹤意屑玉霏霏落眼中


一物全無盡力擔相逢江北又江南向來貼肉那堪語更著渠儂一布衫


著時人顯衫還隱不著人亡衫存隱顯存亡是何物黃金鑄出鐵崑崙


十絲不掛魚游網萬善嚴身月入雲若是壽昌端的處明年一領更煩君


普賢高繫象王袴妙德長拖師子衫遣向壽昌為侍者一人不肎一人甘


半世幾離合翛然無住身又為一去客元是來人野宿風鳴雪江行梅破春兩翁如問我為話毛新


夢歷百城路笑翻牀上身惟應箇些子所以見吾人玉蘊西山重花開南浦春異時氷雪裏仍舊一枝新不觸波瀾手而彰名句身向來天上寺得此眼中人一別湘湖路三囬嶺海春何時清夜坐聽我話韶新干戈平定日湖海倦遊身况得君為社招呼我輩人初無家似燕宜有喜如春懸想西山下雨餘鐘鼓新妙湛清虚理芭蕉丘井身惟君俱得地獨我不如人書辱寒溫問茶分安樂春慇懃拜佳賜自汲井花新木蛇頭角古路獨橫身大有傍觀者初無著人病來思自養此去或同春送老須何物牕明貝新


爾祖傳家唯此鉢中雖無物不憂貧持從閙市門頭過倒廩傾囷自有人


盡謂黃龍山裏龍彌年翻去碧潭空君行為報居人道遐邇雖殊一雨同


洞山身如椰子大不畜粒米與莖菜無人煙處門打開接待方來也奇怪吉山從作山中主只用十方菩薩子二時鐘鼓不曾虧是汝持來還供汝兩翁同中具生殺明眼高流試提掇可中見得無少差是謂能持吉山鉢


建溪深與吉山隣勝氣潜通不在陳但看吉山茶椀裏雪花時現建溪春


五湖雲水訪山家不問親踈盡與茶若省此茶來處者出門風擺綠楊斜


正味森嚴來處異叢林多用顯家風趙州一味客必盡風穴三廵主意濃要使人人開睡眼且煩小小現神通郝源北苑大雲際盡入吉山茶椀中


華峯壁立為初友鴈宕深奇為指南臨濟兒孫上封老見今說法在靈巖


人言學禪如學射誤得同流走天下夢中射落蟭螟窠開眼看來無縫鏬無縫鏬兮不為差萬鑪中尋尾靶翻身築著老雲門從古風顛稱普化


青蛇在握心方壯赤驥追風路不遙透得雲門鐵關過海濤聲撼洛陽橋


吉山何啻百彌盧袖裏攜來一物無前路逢人即拈出不知誰是赤鬚胡


過了雲門更好看前頭孤峻有姜山三關一箭收功後南海波斯念八還


華巾未解心中結阿難有理難伸說犀牛扇破索牛兒鹽官為物心偏切上人幸是手眼親獨用雙拈此時節一條秋水淨無痕八靣清風消惱熱


西天胡子沒髭鬚南北禪和苦覓渠合眼相逢開眼笑君山點破洞庭湖


人人盡有光明只恐點時不到試攜投子油缾一一與伊按過


諸佛光中眾生眾生光中諸佛若明生佛一如便見重重涉入


脩廊下夜沈沈古殿中香冉冉要參過去燈明只在如今一點


黑月夜中無別行人下足即疑須得心燈發現令渠是處光輝


道在未能速說鉢空且要人持驀地街頭築著方知此老慈悲


踈山開山矮師叔手中木蛇稱毒近江無水山無柴我昔到時無不足休論苦匏與甜瓜是聖是凡同一家但看開山好基業與伊隨分著些些


鐵牛插翅快於鶻石虎擡頭驚倒人笑把方山輕捩轉幾多游子失關津


五華崷崪白雲中送盡行人是此峯若問此峯何靣目但言缾錫住經冬


復也雖少年其志亦猛烈發足指乳峯赤手探虎穴直須得虎歸不可只麼說送之披秀前歲暮千峯雪


空生眾中居似欠人偈債超禪歸臨安亦來相惱害布袋連底翻一還無復載閉門卷新經後來且莫怪去去復何言西湖蓮子大


一處打開五處捏就中下之流槌聲斷後


一偈普送諸人諸人同乗一偈持遍萬戶千門箇箇不落第二有則直是當陽無則極難回避有無二彼俱收丹山與汝巴鼻


家山雖好未安住鄰寺有僧時訪尋拈出毛頭生死海打翻歸去笑吟吟


鼻孔當陽曾蹉却眼睛在眼費追尋一朝眼在鼻孔上和得靈空雪子吟


我今懶說偈汝亦莫言別莫歸剛要歸不說又著說土宿騎黃牛旌陽鑄生鐵老胡道未行當門齒先折三年留客歸一等是饒舌努力慎長途春寒天欲雪


宛陵道者菩薩子化遍東吳今到此干戈叢裏月行空憂苦海中蓮出水知空曾見老衡陽冷火枯牀同夜雨大有衡陽跳竈兒珍重此行俱訪取


四山如壁不可去當處如火不可住上人既是要游方可中須得超方句珍重便行萬八千通霄有路恒沙數不落平常試道看道道若道未得此去秦溪有直指老子若能見之必為汝道


無傷機器微我此法門大萬殊紛目前一衲俱蓋過天外出頭來眾中交脚坐佛祖是伊成未言遭一唾


大隱何曾簪組醉鄉有路入無何百年快活自不徹誰肎尋人到薜蘿


敢將不出以為高朽索其如六馬何賴有舀溪長柄杓不妨霜月在松蘿


淵明非達士乞食拙言詞誰知我輩人佳處正在茲所化果何物持來復是誰山前小麥熟行矣今其時


水中鹽味舌頭眼不為無形便謂無試向秦溪溪上問可中大有赤鬚胡


龍亡大澤蚖蛇出火炎崑山玉石焚百種交煎今盡見一時零落古無聞家居海角荔枝塢書斷江南鴻鴈群記得風前二三月客亭長短我隨君


空不識宗宗乃通宗不識空空乃同同風更得通風句只這空宗是祖翁


衲僧杖子天然別千里萬里一條鐵點著閩山即便回敢保老兄猶未徹


道人楊岐五世孫曾持鈯斧開雲門屬時多艱眾且去百折千摧君獨存住庵了却行脚債隨緣混入眾生界和泥合水二頃田接待方來一莖菜我初北歸先過君彼此老大言無父長年聽法庵外石日不藏巖上雲莫嫌家風四立壁應用河沙體堅密客來有以頑自疑三問道人三不知


學頑未到頑之孫再拜頑庵求入門當時此老有何說火後莖苐今尚存人貧信是思舊債一飯重尋香積界堂上未曕癡絕翁溪頭已見隨流菜惟頑顯頑分不分以水投水無留文地爐火煖坐自睡金博朝參寒起雲與君相從君莫逆向來不踈今不密明朝山住雲自飛後會有無俱不知


羯胡如鬼馬如風雪刃縱橫到處空生死路頭君自看活人全在死人中


鯉魚山赤梢鯉辰錦砂未為比吸盡九脉泉透出三峽水上得百尺竿墮在甕裏桃花浪急禹門高雷動不驚爭奈何


白雲埋藏丘壑裏天風無端忽吹起鴈山聳秀我杖頭漳水澄清君脚底一南一北恰同途雖曰同途不相似到家為我到龍山問訊山中湛老子


遠去羌峯最上層齊開八目帶刀行更深誰向傍邊立樹上安身兩弟兄


通身紅爛不堪歸只為無人識得伊覓得休粮聖方子刺桐花下笛橫吹


休處言休便好休家山春色滿揚州何須更說通身句歷歷東風百草頭


上頭一竅誵訛多少鄉公不奈何每見諸方多指注誰知笑殺此頭陀


是處叢林走一遭甎打瓦不辭勞忽然著通天竅始覺從前立處高


男兒十二有如此不減當年人姓甘避春風更春雨舉家江北又江南藜羹脫粟依僧飯斷簡殘編近佛龕我亦從來識英物夜深應與阿戎談


透出波瀾外橫身任探尋只知打我腹不覺痛他心香積晨炊熟秋廊夜月深重重報君道千眼是觀音


海燕坐間談實相泥人夢裏獲真如空中種黍長年飽陸地蓮永不枯


庵中有主從君住無主外來俱得路雲煙眯目山礙膺榛莽欺人溪澗怒看他本色住庵人捏聚大千無一塵自見泥牛入海不記住來經幾春頭陀頭陀休趁閧一世初無一炊夢口邊白醭未暇揩誰能更乞諸方頌持來拋放烈焰中歸種香山芓與菘驀地钁頭輕築著林間石虎吼天風


未暇住為巖穴主尚堪行作水雲僧賔頭諾詎諸尊者乆在峯頭望我能


把住如何却放行明頭暗合暗頭明豐干冷坐寒山笑二月青田春水生


可行即行今未可得住且住時已寒霜芥滿園禾又熟胡家曲子萬年歡


照時遠近俱到用時毫髮無遺直得二途不涉方能照用同時趯倒趙州略彴拈起馬師簸箕任持通身是眼當陽未免膠


翁翁介瀨溪頭住我亦曾從溪上過一鉢飯香留不住信根道眼兩無差菩提種子男兼女清淨家風菜與茶大佛所傳無別法只今猶有老僧伽


靈石有殿不知年日風吹太可憐今日諸郎爭著力要令突兀在人前人前莫作土木見八靣渾無刀斧痕似此殿成安底佛釋迦彌勒是他孫


漢室中微竹生馬先生一尉何下天門九重呼不聞避時乃作居山者朅來山間藥道成雲軺高舉風馭輕大溪之南古壇在空山落日秋蟬鳴我寓其隣喜清曠時來送眼風煙上遺丹存亡今不知癡人且啗壇中泥


大士昨來聞出世阿師今日又登途杖頭倘有閑田地寄我山頭一紙書


半愊全封一字無莫嫌者也及之乎還將昔日芭蕉語寫作王公十道符


尊宿老河東叢林之眼目靈明劒倚天秀潤山含玉憶昨台鴈行再拜初接足森嚴聽法徒天冠千眷屬不以空也愚斯事力見篤別來化城鐘屢度新豐曲一字妙無傳四方牢記錄安得從之游寒泉薦秋菊


老人說法山荅鐘不以一重去一重後生望道未之見鏤冰琢雪徒彫蟲門前蟻合忽雷吼蟲臂墯階爭出手三父撈波年代深化成老婆黑而醜東山擊節夢石歌空花之影陽焰波不知真偽爭幾何高燒榾春寒多


淡薄粥歠兩鍾麤踈惡布著兩重大開摩醯頂門眼莫作師子身中蟲石頭未必能真吼臨濟只是松手焚其禪版增其光受其鈯斧彰其醜夢石擊節東山歌亘天烈焰橫清波小僧再拜問如何三十山藤未是多


道人無心寧有相以相求之無乃妄更言壽夭吉與凶空裏覓痕鏡中像胡君得處初不然無相之中以相言聖凡良賤皆一目但有絲毫俱現前說既無私聽無忤禍福死生皆夢事我惟以此入世間猶如化人觀幻士孫陽於馬師曠琴未可與之同日語老僧大笑客出門秋雲駕雨過前村去去不須談此老三年一偈真賺我


拄杖一枝蒼龍出水大流激湍眾峯齊峙


昔人住庵水流菜識者非之况紙上墨


跨海鐵牛真有力依山土豹敢言威春風二月江南路相別相逢眼似眉


怒雷割地衡陽信皎日行天保壽書從此華山山下又添潘閬倒騎驢


積善山中僧有膽如天大敢持居士書來覓空上座跨門不肎休著了方知道歸語晉江人大蟲紙


只這佛國土遍滿十方空毘耶金粟老說法在其中徹骨慈悲棒當機激箭鋒空生打退鼓不敢現神通


臨漳拜起秀峯出氣潮落海門月生雲際定則不二二則不定鰐魚潭底黑如煙輕輕窺著傷人命


住庵人老雷堆行士心孔開忍寒莫守雪山雪有口快嚼梅州梅梅州老人我知識入門不用先安排橫膝黑蛇三尺鐵崖崩石裂當一掣


公詩妙天下當與天下共我欲私藏之奈此知者眾乃持海一滴施作無盡供莫生文字見句句是日用淨名丈室中熏爐亦冰雪持供雪山僧蘆花與秋月客有問法來跨門或未瞥尒懷中香聽此石友說


徐卿天上石麒麟天遣來清地下塵一掃明珠三百斛盡情乞與世間人


夢裏分攜二十年君忘名字我忘緣蹇驢風帽溪頭見疑是襄陽孟浩然


忽憶曾乗蜑子船煙波萬頃對安眠向來親切渾拋卻卻聽傍人名字傳


慣穿八索九流手參透男婚女嫁禪驀地來尋僧印可趙州當日見南泉


歌辭信口端師子干木隨身鄧隱峯兩箇風爭幾許一天霜月似相容


眼看鴻鴈入忽起尋山杖屨輕不謂莆陽鄭夫子一書猶解問空生


心法兩忘諸說到文章百鍊古風回方驚吸盡西江口又出江西一派來


而今派下皆龍象肎著風老萬回大士不知何所取真成千里賺人來


我夢玉山架茅竹清溪濺濺路回回丘山便是龐公宅老倒扶笻日日來


幻師拈起一枝草無限春光應手回認得春光與拈草分明開眼被瞞來


諸佛眾生同說法一惟直截一迁回江南春水天相似白鳥有盟歸去來


詩壇拜思二部我已佯彺類萬回賴有江西老尊宿揭夫棒喝待方來


行人何踈豁芒草鞋布直裰打開包袋一物無拈起瘦藤天地闊遇寺入逢飯抹不學些子律儀只是一生快活見尒曲彔牀頭老漢六十三卞十八不消一撮背卻法堂脫皮阿剌剌


天寒忽憶大攴寺迢遞晚鐘煙際山安得腰纏十萬貫亦隨君去飯天冠


不動莖茅法界庵庵中無物不同參一條白棒胡牀角穿卻從前五十三


三驢兒天恒沙諸佛若為宣浮夜半人驚起把得芒繩下鐵鞭


千尺蒼崖貫日虹忽驚懸水坐生風不知摩詰展神力搏得他方置此中


橫澗老蛟松夭矯埋雲古洞石嵌空芒鞋竹杖如堪乞與寒巖作主翁


青田東望山如藍過嶺獨喜雲腴甘叢林寒不入眼耆舊只今多住庵汾陽昭對矮師叔甘露有源梅子熟長年風月但平分一日空來鼎三足屋頭高梧忽秋聲老去彼此雲無情歸山自畜長柄杓珍重庵頭折鐺


崇寧乙酉此時節情與無情同出生紹興甲子時不移情與無情同入滅一生一滅無欠餘末上露些端的別通身手眼不奈何謂是西歸訪吾友乞與諸方拄杖頭黑黑明明三八九


一庵臥病死無異放髮齊眉老更相送無言茶一椀江山岸下浙東舩


蚤聞彭城子詩禮為專門只今青雲上璨然見諸昆我願天下士奉親皆若此家家父母前人人老萊子客有跛其足莫登主人臺願為南來風長滿主人懷牕下羲皇人酒中桃源路客非伶與潛我醉卿且去心惑由多披養之先欲正紛然萬化塗廓尒大圎鏡


向聞刮責抽單去今見時難領眾歸嵗晚蕭條單位在汝飢猶可主人飢


蜜巖所綂眾如雲客至還開甘露門三扣蜜流人不薦卻言蜂子解人言


無多鼓吹惱比隣且看梅梢欲放春尒輩只如前日樂老僧何似去年貧


二子相逢舞笑時此翁痒發似因之坐間一虎低頭覰覰著三人總是伊龍眠出意不淺空也言之恐未然更向蒙庵問端的榴花洞口笑掀天


試看而今是甚時文殊無地得遊嬉衲僧眼目難瞞處把定乹坤未許伊


我來臨汝問黃龍君已空中定鳥蹤從此和君不唧至今同飯五華峯


雖是同居元自住若言自住又交參十成有轉移身句倒跨須彌一二三


作伴才消木上座同流初未許寒山而今卻向天台去擊動寒巖莫與閑


妙德熏天富空生徹骨窮同將一點雪出太虛空少待鵾鵬化聊資九萬風慇懃問行李一箭過遼東


君山清絕吾未廬坐想寒水連汀蒲公今因行得掉臂扁舟獨載如輕鳧凭高乞與眼界大重磨古鏡開平湖潛龍無聲霜月冷白鳥出沒叢蘆祜煙渺明邊奯公渡岳陽句裏瀟湘圖作詩模寫但彷彿佳處付公聊自娛


泥牛石女本同宗一箇惟聰一箇聾問著威音已前事總言裴楷号精通


休論他家種性邪惠崇蘆鴈趙昌花不知真假爭多少且盡杯中苦澀茶


雞足山中藏不得黃梅夜半負將歸而今盧老重拈出便是山僧肩上衣


長者施法衣山僧肩上搭有口今嬾開只慿衣說法


一庵老兮藏百拙隱不隱兮吾何說空心曾食梅州梅赤脚又雪山雪歸去來兮何似生一朝雲突遼天鶻


心外有佛不名信自心是佛亦非信信盡心亡佛亦非那吒手把金剛印


東山不會禪只解拈飯椀方來英俊流苦苦攻渠短袖中出幅紙當靣換渠眼不是東山癡且要客心滿


了了了覺覺覺萬里岷峨何處著全身夢入蠱毒鄉滴水不沾隨飲啄覺覺覺了了了金雞一拍扶桑曉眼開還是覺城東急打翻身箇筋斗


丹山之松有如此獵獵蒼髯自風雨是中便是無煩天咫尺人間困蒸煑憐我牕軒苦未深解枝減翠分清隂我初則喜久乃媿秀潤未赴人之心欲尒直為臨濟樹一道隂涼天下住我寧獨受焦灼休無以枝為我憂


雪竇性化士得得訪空生麤茶喫一椀淡話說兩聲貧無錢註嬾作偈送行只有霜空月相隨到四明


兩兩三三獨自行風前大好水雲僧神光萬里杖頭眼出入飛猿似不曾


道人自嫌不安住四年三走黃塵路那知擾擾黃塵中暗去明來皆當處觀音閙市開普門彌勒魚行弘六度道人笑我勿多談出門煙雨遙山渡


全身荷去萬鈞重千里持來一物無且喜重關俱透徹浩歌歸路倒騎驢


剪剪江風雪應時雪中春在老梅枝朝來折作江南信戲蝶遊蜂總未知


白雲生處踈山寺無水無柴世得知若問道人今日事木蛇鑽破鐵鍋兒


箇是群中穴鼻牛去無所犯住無留須彌南畔封疆闊水草縱橫得自由


病夫不釣龍江月倒指于今已十秋君過合沙煩問訊蘆花深處舊漁舟


鉢飯元無那免乞家山既有要須還莫愁水急於箭入得飛猿總不難


三關透罷復何言一派銀河落九天摩竭魚吞南海浪扶桑人種陝西田


盱水盡頭居士宅白雲深處法王家誰知長就無根樹便有人尋臘月花


南方浩浩正談禪誰問君家博飯田待我寒衣都補了袖茶來訪钁頭邊


飛猿關外路縱橫雲水多年取次行今日有人親坐斷徃來公驗要分明


說圎不覺拖泥水立悟分明落二三要得不移豪髮許寶雲山裏寶雲庵


信步南來謂行脚袖手群居頭似杓自視初無一線長君獨喜之無乃錯偶將布衲翻轉披驚起黃龍跌折角海兮海兮知不知西山走入滕王閣


峨嵋山脚蓬蒿箭射中虛空成兩片驚起當年陳老師通身是眼何曾見


湖南穿過來江南無師不道無禪參雲門坐臥了一夏澗水松風共對談


秋來射入吳中去寄語吳人好相遇承言便是過新羅孤負東山出門句


馬祖接得大雄峯一喝當機三日聾近來叢林無此作多是活埋文字中君不見鬻薪客特石墜腰供七百一字不能人為書繼續衣盂是伊得又不見周金剛滿車載遊南方紙燈忽滅眼睛出白棒一揮吾道昌玄中人甚眼目指金成鍮石作玉聖凡命在渠手中凜凜威風誰敢觸直得如斯未稱渠尒曹何苦猶貪書是間縱得不為貴天外出頭方丈夫


一風光出當家真成象骨與玄沙遊人擬庵前石照顧南山鼈鼻蛇


頭枕南山尾北山風雷陡頓落人間五臺拍手峨嵋笑此外都盧是赤斑


化人手裏家常鉢細大投之總不遺今我助緣惟一偈且煩持以供天衣


千路上尋人沒底盂中取足雖非格外風規且是瞿曇目錄


諸方多是雙行踈山純用一著乞食且要及時佛法不怕爛却


門外斜風細雨牕間禪版蒲團不有高人猛利那容老者安閑


達幻方能應物忘心乃可循門在昔我甞用此而今持以贈君


直為江西老宿便忘世路間關千里一辭閩嶺四年三到踈山


飯在千門萬戶僧離古寺名山七佛已前儀式一時頓覺追還


達士相逢即出衲僧似有如無上門上戶討得堆山積嶽破除


調心不易安心易離世非難應世難要識諸君三昧力莫辭同隊到人間


人間岐路事何如小大榮枯有萬殊但願家傳無底鉢盡情收拾不論渠


秘在形山元是礙散於人世亦非真還從是礙非真處收取歸來要見人


收得歸來一破顏兩肩荷負幾多般當堂放下元無物打鼓從教普請看


堂中宴坐山含月塵裏分身珠走盤但得此心無住著世間那有路行難


此鉢傳從諸佛大緣今在汝身盡力盡心持去上門上戶尋人


迫促空生說偈頓送普化上街三日兩日要供十日五日要齋


空生曾乞臨江市日與雲居打飯錢老入華峯無用處君今行乞記當年


吉山真心成抑逼僧至參禪令乞食誤他多少禪家流入不得處爭著力


明知曰空具足噐向裏得時無不是及至歸來放下時笑倒南山老鼈鼻


袖裏深藏大吉山逢人拈出好生觀不嫌貧富僧兼俗價數高低試著看


昔人遣化曾垂示三步五步一蹙鼻從緣入得即不無七佛之儀殊未備今日吉山分化人豈在途中方瞥地千差一印靡有遺萬善同歸寧自利不自利非利他家家門啟通霄路處處蓮開火裏花


堆堆危危是什麼生鐵饅頭千萬箇無心椀裏盛將來有眼禪人俱齩破吉山安眾飯亦無終是不教渠忍餓煩君普告信心人一句當陽莫蹉過


空生曾乞臨江市恰似君今無別理只將千聖不曾傳到處逢人水投水持來滿滿復是誰把得便行何擬擬雖然末後有牢關著歸來不相似


一偈普送諸禪客萬化門中等慈力門門對現沒遮攔箭箭離弦俱中的因記芭蕉曾遣化未出門時先話霸而今更不論親踈收功盡在華峯下


少年入眾先行乞最初一步須牢實多見時流昧此心施受之間兩無益信心人一粒米重似丘山曾不止持來豈是得便宜未了分明著他底賢禪賢禪宜努力諸佛眾生從此出逆行順行忽相當戶戶門門成大吉


馬駒霜蹄疾如電過處千人萬人見於中有箇見得親也似不虚行一轉古來佛國號漳泉此去逢人呈舊靣不須更揀親與踈是有是無都一串看看激起南海波流入西江為瀚漫江西老宿問空生但道而今成老徤


大經本無文唐梵錯翻譯瞿曇宣一字至今猶未畢歷世癡聖人出頭競分析要使其光明轉見黑似漆若入衲僧手自是不費力拈出大際山般若波羅蜜


四海建溪茶古今人所重惟有禪家流端的得受用風穴出送行香嚴用原夢古佛老趙州到與不到共今者披秀翁又作如是供階也分化權空生與之頌但得出處真一用一切用


物以甘柔趨所嗜茶獨森嚴正其味老僧得之其夢圓張喉引喙欲談禪小僧得之忘百慮挑囊直入茶山去僧無老少俱喜茶問訊武夷僊子家待我明年春睡醒借尒郝源作茶鼎


三昧酒喫便醉坐禪時只瞌睡輕輕未可悚動渠送上茶山渠自會見張三逢李四把得便行果靈利一枝春信有來由六出飛花不相類到秀峯真得地四方老衲如雲至跨著三門酹一杯換却眼睛拈却鼻鐵靣老禪今徤否家居道舊想安然飯香苦憶伊蒲饌井冽還思甘露泉


真九湯雲起雪貢餘徑寸玉無瑕春寒不念山中事歲歲封題記我家


瓦盆雷動千山曉橫嶺香傳兩袖風添得老禪精彩好江西一吸兔甌中


今我老無崖險句送人行不折楊花前頭有問又須道黃靣禪和喫釅茶


衲僧手眼親把得是日用左乞建溪茶右化連江供快拈兩條蛇併作一手弄行看臘雪消便是春雷動披秀三句二偈與寵為茶佛事法味法樂法財資神資生資惠使於施受之間而無虚得虚我亦未證其中乃就其中出氣截却嬌梵舌根捩轉衲僧巴鼻來者滿與一甌看伊東倒西醉既醉各各起來門外曉山橫翠


當陽一印妙無文慚愧東山有子孫是聖是凡齊印定不妨持鉢扣人門


至辱莫若乞至樂在無求苟得無求旨雖乞吾何羞道人白雲居心與白雲儔明朝出山去迫夏歸來不盡大地是吾檀越梅花杏花先後發綠楊隂下問長安門門有路皆通達祖師禪活鱍鱍長秔米飯抄滿鉢


佛子平居觀世間皆謂圓融無雜壞使其應入如所觀與奪交馳還窒閡我嘗行乞今示汝要得圓成先擊碎一毛不立等剎塵八靣俱來無向背如採有無於懷中如問可不於自己有無可不非外來是中欲誰為喜佛子當持此法門入此界中而示現丹山紅鑪為汝開歲晚歸來金百鍊


道人隨處展家風酒肆魚行有路通但得堂中鹽米辦吉山佛法自興隆


佛與眾生舊有緣入廛一句更為宣眼前不用生貪戀三界無安若火煎


達人不見塵中隘為有而今這一解長柄笊籬入手來倒用橫拈風雨快南街打到北街頭東園乞得西園菜阿呵呵也奇怪他家自有通人愛


君不見東山老人僧中月法惟直指初無說有眾如雲來不休有飯如山供不徹印道人善時節不持應噐循門乞只募同心一萬人請將大地為檀越或寬平或曲折與我福田衣不別二彼雖無施受心萬斛千倉從此出若見聞宜猛烈莫守從前慳恡穴些兒信種落其中遍界靈苗齊秀發


養子不著順摩捋喝要耳聾棒要殺摩捋得成用不行棒殺教伊應手活東山妙得養子方所以用時俱抹我是謝郎光早歸打就鐵船相觸撥


秦谿在處皆招提我此東山為最上非謂豐庖麗堂宇於中坐此真導師如火周空擬則焚如鼓塗毒聞則死癡禪眇劣渠得知但以情疑實相法我觀此會比丘眾一一從其法化生混而不雜如千光用而無畏如師子汝宜於此辦肎心此心一辦一切辦善哉遍界塵勞門悉是東山大智海


脩途初發步步步要相似後步纔到時豈離最初故乃翁眾導師況是為之子欲取步驟同努力無忽此


禪參閩嶺雪峯寺飯在南方檀越家歲歲僧歸飯滿鉢普熏何獨是毘耶


雪嶺留香眾南方上善人先佛肅恭法佛子今此行古佛有儀式衲僧不放過一座雪峯山千門萬戶到


寶所龍蛇爭守護自非其人手難措若於箇裏到一回堪與東山稱化士


上方香飯遠吹風墮我雲堂一鉢空要使人人無食想却煩小小現神通


南庵居士今摩詰久稔聲光未扣門忽覩曼殊說三偈坐令身在對談邊


擘開太華手生鐵鑄就漢拈起白玉虹跨著谿兩岸東西南北人步步無間斷直造大歇堂一生事成辦


白林山中一句子大谿為舌日夜說路人擾擾如不聞聚等諸人今始瞥


橫身谿上略相酬不住中間徹兩頭行人掉臂上頭過誰信如今有趙州


灌谿劈箭雖云急截流過者脚不濕東山一水人不驚擬動脚時灘下立如何咫尺東山門在眼可望不可及玠公老手但問渠自有方便令人入


康廬諸峯歐阜殊寺稱天上眾五湖古來相傳應真輩多入此眾潛安居有為白癩聊戲劇鄰坐惡之思割席一朝忽怪單位空遺下瘡痂渺無跡東山若是與同時捶折其脛寧容之圓今病痛又相似放過從教天下疑


無絲線子拽不斷正要并州剪刀尒既有之還不用山僧贏得笑呵呵只將一笑贈君行無限青山送又迎到得華亭人不識柳隂終日釣舟橫


雲水四方人同居九十日大光明藏中各各不相識月兔曉東生日烏夜西出善現問瞿曇般若波羅蜜


東山東遊形弔影閉門作夏山房冷兩士能來共寂寥人謂同風吾未省牕間一笑巖穴驚牕外數峯清晝永不知祖道今安危自撥寒出燒餅


秋雨秋風如解事忽送新涼到庭戶道人明日先我行少立斯須聽吾語龍蛇共路古猶今魔佛同源水非乳滿世誰能辨正邪入門且可分賔主句中有眼汝驗渠棒下無私渠驗汝好手雖然不犯鋒橫身却在鋒鋩裏象王蹴蹋驢群空師子嚬呻狐類死道人一等是精靈大顯無功合如此愧當十偈非賞音喜見獨行無伴佀相逢休問來何從佛壽之孫佛心子


天台五百尊者喫盡秀峯酸豏更引秀峯禪和盡向橋頭脫賺初開盞裏茶花次散空中燈爓分明不是好心到者以何為驗若是具眼高流一見不勞再勘天台五百尊者受盡秀峯供養更引秀峯禪和費他草鞋拄杖初說石梁橫空次誇聖燈明亮元來不是好心只要遞相欺誑煩公勘破歸來領過不消一狀


鈍根阿師初樂小同一法中人怪笑白雲堆裏強安身掣電機前爭失照業風吹下到天亭無著力處盡力爭一朝力盡却自笑放下蛇頭擺手行超然居士今龐老此日相逢猶草草不知舩子下楊州更指梅花開恰好開恰好慚愧東君解傾倒一枝倒把贈公行擬行把住道道道


山僧當年活計小冷地不知人怪笑白雲堆裏強安身石火光中多失照業風吹下到天亭無著力處盡力爭千歲靈退靈而今步步火中行超然居士今龐老一笑相逢重撥草全機透出上頭關平展家風且安好且安好走過市橋曾撻倒回頭築著老丹霞咄這冤家何不道


我昔識此老謂之定上座是時朋輩中箇箇道與麼一別二十年相逢皆老大把手兩風顛傍觀盡驚倒翻思徃者言幸尒欺得過若是在今日管取遭一唾兩翁相對好機緣點在人人本命年方外笑譚無忌諱夢中歧路說迍邅自從打破秦時鏡總是花開臘月蓮或問兩翁年幾許尋常兒喚首羅天


當陽拈出大家看來處分明去處端總是諸人自遮護先生豪髮不相瞞


大悲院裏羅齋出十字街頭覓水程肩上袈裟無一截草鞋落地作金聲


十五已前不得去寒木一尋生鐵鑄十五已後不得住鍼筒鼻孔俱分付正當十五天然別誰管春寒與秋熱拈起笠子為爓光遍在湖南并兩浙


入嶺踏著披秀恰似倒食甘蔗前頭節節不同未可只麼掉下雪峯玄沙黃檗鼓山東禪西禪是處波騰嶽立隨方五位三玄一一從頭咬嚼要令首尾完全雲門盡頭一節苦硬如咬生鐵一咬咬著舌頭洛陽橋成兩截普賢隱身無地文殊倒退三千有問蔗作何味附子出在西川


泯泯眾人中不與一人共闃尒居閑房儼若臨千眾是謂有恒人一心無二用東山早甞學身行而口誦久之如善射縱橫無不中魔外作姻親蛇虎為伯仲離歌無可言出此以為送


老倒空生言無旨的索缾指泥覓偈與墼俊流把得劈靣便擲如其不然分付黃檗


衲僧一口劎莫問何年鑄既有殺人威亦有活人句說夢老瞿曇至今未曾悟為之子孫者果以何為據聚頭化城中自謂得安住拋却金剛王記持死漢語臘月三十日一字不堪覩若驚吾劎在便解子與午忽掛忽為輪可見不可取提出長橋蛟却是南山虎


參尋惟上士駿逸諒無儔去住一言下東西拄杖頭主賔能互換鍼芥更相投忽豎頂門眼西江水倒流


虎丘之虎老且死道人勇者乃其子以其有子父不亡揭地風聲猶在耳東山於其父子間為之道舊為鄉里要尒全機起乃翁據虎頭而收虎尾


左握峨眉右五臺新羅喫粥七閩齋朝來不省何方去背却三門著草鞋


行脚莫歸鄉枝笻一條鐵庵居不說禪直以身為舌莫歸剛要歸不說又著說張翁把研槌鍋中釣出鼈


推出睦州擔版漢是聖是凡齊贊嘆十方世界絕冤親不用藏身更吞炭


趙州狗子無佛性咬人更不存性命大悲千手不能遮陁那龍側耳聽


有問西來祖意但與衲僧巴鼻香林坐久成勞東山睡多損氣


一箇端坐喫不足二箇同槃則有餘缺齒老胡曾未會洞傳今古在吾徒


普化傳真七錯八錯後人不明隨邪逐惡若是真鍮黃金不博令人長愛李將軍一箭離弦雙鵰落


神光三拜菩提達磨老安平生一破竈墮東山病漢有箇什麼信筆寫出不勘自破丹山鶵鳳九苞文海壇云子似驢大


我初不識丹霞師邇來偶識丹霞子却因其子識其師雲水相懸渺千里空生不徃豐巖中丹霞不到西庵裏如何說箇相識來理契即隣休寐語風前把出贈行人虚空稽首須彌舞千載氷巖一日春懸水落崖聲似雨


定禪快為師子吼勳禪瑩淨玉無垢兩禪同居淵不分一日用之左右手超方獨脫王老師向何壁立今何慈杓柄短長鍋大小揭而示之無可疑末後更有一句子未省兩禪著何語東山有句不敢書恐箸替渠出山去


竹屋孤煙未斷炊鷗盟歲晚不應違五湖雲水座中客一沼芰荷身上衣


蕙弟蘭兄本一山莫如白下望長干人間草木非其對留與芝翁到老看


一飯之微亦報緣蒲團紙帳在吾年道惟簡易人惟儉遯乃嘉肥進乃邅問訊江頭白石佛願回足下紫金蓮當年手種庭前柏歲晚青青欲入天


普賢願海君能續火聚刀山勿厭登更入人間煩惱海自然觸處妙相應


素公初住峨眉寺遣化人間要話行借問話頭何自得大都來處要分明


雞寒上樹鴨下水舉著令人長努觜眾生不明顛倒機祖教從來同一


保壽當年作街坊街頭橦著自家底而今豈是有藏撩起清風殊未已


千邪堆裏容開手萬毒叢中許奪標不墮功勳夷險外前頭寶所即非遙


隔江遙望白雲村橫折梅花臥石根病眼朦朧失端的淡煙小雨復黃昏


僊裔來何許羅浮小洞天老僧忘百念相對兩翛然水潔情惟潔石堅心更堅願持青苦節足永君年


虛名驚世刻舟痕迺祖初無一法傳流出胸襟蓋天地只今子子與孫孫


筆頭定有鑪鎚地陶冶諸方入正傳不許南泉誇獨脫且教雷例作兒孫


蠅頭細字集為圖瓜綿綿走線朱虎踞龍蟠諸老宿半牕斜日黑蚍蜉


寒泉洗眼看新圖字線岐分黑間朱妙似他方摶棗巧如九曲度蚍蜉


一身隨處得輕安老入蒼崖疊嶂間真箇溪山看似夢却將水墨寫溪山


白首儒生困路岐殘杯冷炙飽還饑一朝得意春風下便把驢兒作馬騎


黑似漆清而癯龍無角蛇有鬚契得之不自扶空老矣乃用渠穿天台挑衡廬瀛浡吞江湖山水具默然無突然出擬則迃點須彌為丘墟指牆壁為文殊快薦取勿躊躇是之外乃無餘


寒山忍寒哦五字不為世間瓜與瓠寄庵續之則有餘法燈擬之不相似拾得日暮趁牛歸豐干天明騎虎去可憐辛苦油澆神年年打供國清寺


我今無別語方便唯一路古今賢聖人皆由此得度無為一加鞭只貴闊著步力行不中休理盡即自悟不見新豐老母在不歸去不見老趙州蹔歸終不住兩翁僧中龍千載乃一遇觀其入道初尚欲一味做况我中下流日用更多事行行宜念諸青春易遲暮


一句忽截流千差俱失路誰為三界師出生與滅度一念忽到家大千無跬步誰為九類生迷及省悟向來先達人箇箇與麼去只今禪家流一一如是住求其獨脫者舉世亦罕遇道人我同參豈不以此故遺我一百言言言論何事北鬱打三更西瞿日未暮


優曇惟時迺現餘芳得暖爭抽誰肎不萌枝上折來一洗春柔小智勞乎刻畫鈍根溺在熏修縱是根同體一皆為蝶戲蜂游所以南泉一指頓開陸子雙眸披秀因齋慶讚東山助出茶甌不是雲居安樂絕勝黃檗中洲更看年年二月扁舟逆上春流


白馬駞經弄玉蹄雲中歸去不曾迷從今大事因緣畢坐聽河聲流向西


教意拈來作麼看唐言梵語不相干更將祖意論同別識取雞寒與鴨寒


先生詞源真洶湧已如鳴聞于天隋珠却把暗投擲但覺驚捧蛟槃圓終須負鼎于明主况其致治如烹鮮伊尹未聘獨耕野先生是以由居廛古人投筆真不淺為有妙伎非難捐風流顧愷雖可尚要之無乃癡為緣願言自信手藥無使小子譏便便


生兒墮地要著鞭無使長居父母前既緇其衣童其顛是欲置之於聖賢聖賢道大非小緣要當猛斷無遷延九萬鵬程脚下天一言相契猶未然要中之要玄中玄千人萬人得一傳東山說罷鵬出門祝融峯後湘水邊


目山第一座江隂道人明披秀五年住眾中稱老成龍門吹毛子甌峯空故人昨聞開定山問之乃其兄投機雷雨解操行氷霜清一點皮下血大千塵中經以公好兄弟增我朋友情新年拄杖頭依舊吳山青譚間煩引及衰病老空生


老空煎茶噐惟石石有何好空乃惜先生嗜好偶然同我久眼中無此客呼童活火煑山泉旋破小團分五白不嫌菌蠢賦龍頭便覺彌明猶在席


豹變惟君子吾方見一斑君宜為世瑞未用愛僧閑文出東西漢詩成大小山慇懃五字句乞我薜蘿間一身走四海未老髮先斑得住從緣住非閑亦似閑泉鳴堂下石雲起屋頭山不礙徃來者無人到此間


大鑑祖師曾指出拄地撐天黑似漆眾生日用多不知王榮代代承恩力承恩力皎如日擲地金聲更堅密兩手持來付與人一任高低酬價直


捏烏巨山為筆蘸鄱陽湖作墨空中大書六字薦福和尚語錄若人一覽無遺山僧與伊臠肉


惠初不死而言死空本無情似有情手把遺書一揮淚秦溪三夜雨連明


憶昨同渠離汝水而今先我至天台後生有轉通身句悔不當初與道來


全死全生大法王能醫生死更無方乾城影裏封疆闊石火光中劫數長


高臺仁老今已老冷蘂踈枝餘薄怒後來塗抹如牛毛過眼番番泛於土不如十月江南行長條半落霜水清氷玉骨淡不俗轉自有騷人情惟公好事心尚爾苦愛霜枝橫短紙不因作意寬作程少待今年氷雪底


石人生子便英靈胎髮未除先老成不讀五經并十史一言纔出萬人驚


有何等語能驚眾三問渠儂三不知是我松齋會心友或聞或見更無疑


鳥道玄關方打脫刀山劒樹又躋攀老來別得安身法八面朱門夜不關


一滴曹溪水千江悉混流深期能遠到未可輙中休知識隨方有禪林在處稠杖頭親探過歸路卻相求


化緣架就留香堂乞飯又飽留香眾明年入夏便歸來二日一齋五日供普願雪山立雪徒聖箭離弦萬鈞重


佛日叢林我弟兄見來應是問空生謂如烏石嶺頭石送盡行人自不行


弼禪弼禪緊峭草鞋闊著步莫似山僧繩牀角頭立地時徑山老人我知識橫膝竹三尺鐵那吒頂上喫一掣金剛脚下流出血別別辰錦砂兮未為赤


我自入嶺來稱鎚落深井如君英俊流當以我為警摩挲探水杖透脫飛猿嶺送別無所譚霜清溪路永


足疾三年只杜門孤懷如月耿朝昏同風不昧古人意此道當期老者論露地白牛純到角雪山香草細和根蘇州未解吾家事夜對高僧無一言


八大金剛常住世護佛正法令久住精藍金剛相先壞欲令正法住為難悟禪致力扶正法故先成此金剛王老僧嘉悟善用心說偈贊其令速辦


昔人架屋著閑漢同道嗔之不與語秀峯屋下沒閑人不是超佛即超祖佛祖至大渠更超此屋黃金君勿憚下山遍訪檀施門必有奇人咄嗟辦


吳山道人真倔強氣吞佛祖無諸方飽參不數古韶偃操詞不齒今蘇黃獨能以父事圓悟期於季世振頹綱緣熟果能符素志要與乃祖聮遺芳金券揭起益高價栗蒲突出重耿光弄蹄驢子驥莫及踢出保壽今開堂三聖休更推僧出此公毒手難近傍咦


人言祖意不可說未動脣吻先卷舌雖然說著也不妨道火何曾口邊熱若作說會一重關不作說會萬重山自家肚皮自家劃莫被傍人開眼瞞忍禪少年心踊躍買雙草鞋穿兩脚天台南嶽走一遭鐵額銅頭須撞著


十日中林足音絕凍雲不飛天欲雪剪剪溪風忽轉霜天工似與遊人設蹇驢風帽溪上來眼明一一僧牕開地爐夜話月入屋竹徑朝行山放梅公家秦溪富山水碧瓦朱甍空翠裏還家開取虎頭巖會見丹霞訪居士


世途湔去利名垢僧搨來熏知見香昭曠情懷陶靖節清明風韻孟襄陽


家住秦溪紫翠間好山終日遶朱闌莫如馬上尋山者到老不知身在山


崇觀文章獨老蒼後生猶及見堂堂十年契闊形容改一日相逢道韻長盡啟軒牕供遠目莫嫌笋飯家常願陪劉遠焚香在蓮社風流有耿光


相從無十日相別又經年為問南來雁群飛孰使然


學道窮年無寸勳忘機似可置鷗群謾勞長者開青眼送與高巖臥白雲機鈍莫酬摩詰問鼻端終待郢人斤歸來不寐思君語落澗寒泉深夜聞


從容中道絕功勳野鶴昂藏不類群雙眼烱如潭底月一身閑似嶺頭雲撮來大地如粟粒放去毛重九斤三載相依話疇昔我初無說子無聞


貧家只有四立壁分歲那追豪右群方辨五言酬絕唱又傳秀句入深雲應機殺活生譚笑信手方圓斫斧斤無以險崖多困我須防官府有新聞


閩蜀限西南中有同風句今年台雁行一笑果相遇朝飯靈峯泉暮宿中巖寺常恐溪漲時阿師截流去


秦溪青田十日程自彼到此小行脚念來三見楓丹依然又天平錯問渠去矣再來無遊客雖好家山樂我亦無家可得歸去去善為山路惡


說法瀾翻河漢渺天龍寂聽天魔悄憶昔母懷通夕皎香風杳夢吞佛祖元非小擘海取龍金翅鳥從前手今誰曉少處添些多減少何遮表義成一切同時了


一水遠連江漢渺薄羅輕捲西風悄隱隱雲端月初皎煙波杳虛徐一歸來小兩兩三三江上鳥相看慣也情相曉占得春光應不少無邊表生涯只在鉤頭了


人問漁家何漂渺自言居處更幽悄午夜月穿篷牕皎秋聲杳興來應恐江湖小荏苒流年如過鳥夢殘又是江天曉擲鉤茫茫吞底少絲綸表離鉤三寸知誰了


鶴髮翁翁來處渺沙寒水冷魚龍悄但自碧潭孤月皎風期杳六鼇一舉猶嫌小短艇夷猶波上鳥一聲款乃湘天曉澤國知音今轉少江湖表白鷗有約翁歸了


趙州送人曾有語有佛無佛俱莫住若是金毛師子兒他家自有通霄路因記雪峯行脚時九上洞山三投子被風墮笠渠不收蓋天蓋地從此始兩翁從此跡已陳後世事之如事生道人既是後來秀千里脩途宜力行勿賢前輩輙自己當與兩翁爭重輕我如老馬雖伏櫪喜見此行猶更鳴


雲門山澤監寺對空生出此語書偈及傳衣全非衲僧事等閑透出雲門關赤手要縛南山虎三寸除能再來凜凜威風驚海宇


醯雞負須彌瞬息九萬里獼猴對秦鏡一一總沒尾生平五湖心短笛秋風裏借問魚有無夜凉天在水


火中駑馬變黃牛不見全身露兩頭龍樹馬鳴齊卷舌山僧親為說來由


病夫獨臥雪山雪抱渴惟思梅嶺梅歲晚犯寒宜好去新年忍死待歸來


信是有髮比丘尼東山不及渠一著聞說佛日嶺外還不起公憑便行脚


一缾一鉢且隨緣此事時時強為宣知己不來春自老孤峯皎月對寒泉


秋瘴驚寒却自平匡牀獨臥四無聲涅槃堂裏通身句永夜孤燈一點明


一牛鳴地竹橋西成趣生涯有菜畦三度春歸憶君別亂紅如雨暗前溪


仙翁初不記年華食罷蟠桃又著花只在人前人不識藍溪流水兩三家


谷堂去我如許久病起諸峯瘦入天放髮齊眉寒又至幾時歸叫老風顛


不疑汝未徹端的若為分寶劒寒光動桃花雪裏春生涯一物無坐對方來客有問不違伊向道庭前柏


洞山好佛貴兼尊老奯才方得入門留得中心者些子而今著力有兒孫


一書遠寄雲中舊五偈仍觀雪子吟且喜新豐消息在南方滿眼是叢林


氷雪心腸獨老龐一枝春信果無雙茅堂客散熏爐冷有味無言日轉牕


舀溪長柄向來杓瑞世優曇今日花到我住庵無此瑞只將溪水煮山茶


關西毛段蜀川絹萬里持來恐亦艱謝汝慇懃復歸汝老僧布衲得遮寒


出入叢林成歲月養成大樹沒根東山老矣病且耄為為涼待後來


道本無根却有根根深枝葉遍乾坤不知根本深多少徃見頭陁試問看


迷時翻手迷為悟悟處存心悟是迷迷悟兩忘歸路盡皖山深夜老猿啼


跛鼈三年病一書千里心冤家容可避到老也相尋


昔人有言生處樂東山何勸人行脚殊方異域走苦辛峻嶺重關多險惡東山徃昔被賺來故就于今本著問渠端的何處生一言解却通身縛


野桃欹岸竹連雲石徑縈到洞門花落莫隨流水去恐人認此是桃源


石門有路建隆初樹老崖荒路欲無我以多生巖下住到門先記石菸菟


山日輝輝雲細細石渠淺淺竹疎疎珍禽引客飛還住靈草忽香尋却無


百里尋山但宿春欲留未得去還慵東風莫使歸帆飽放我中流認九峯


要識停厨第一方為空石廩著黃粱明年便入巖中坐五偈先來作定場


住如止水動如雲去住無拘是我門又舉杖頭千佛剎來藏海上小桃源


驚蛇斷路我來初鉢掛藤梢物物無只向無中成活計門童子兩菸菟


夜雨滴階泉淅瀝青煙遶屋樹扶疎異時有問碧巖境舉似酬之莫道無


黃陳五合不勞春食罷無營一似慵麋鹿徃還溪上路白雲開合靣前峯


來年四色更多方憂水憂風憂夏糧未必澹庵能快活隨身干木便逢場


我笑華亭老虛舟漾明月撞著問津人萬劫繫驢橛開口贈兩橈老婆心更切回首與翻身亦未為剿絕那堪钁頭邊勿令有斷絕老戒不放伊攜之入閩粤到處出似人幾箇知時節空也心膽麤戒戒勿漏泄


癡雲翳目不肎散一雨一風行路迷好山但自著孤兔百城孤客其安之朝來喜事遽如許高空卷雲風掃雨徑須呼我木上座去探大雄山下虎


夢裏身投九澤鄉共驚日月去堂堂江湖亂後人雖健鴻雁不來書亦亡訪舊悲凉山起霧得君譚笑目生光犀牛扇破犀牛在宜有清風可播揚


宜禪謁老空先自著便宜分明金彈子博得糞毬兒把得急拋下堂堂空手歸前路逢人問如何舉似伊


南來雨宿仍風飡蠻溪鬼洞三年還叢林龍象老衲死處處鐘鼓空雲山獨聞疎山有尊宿不減當年矮師叔欲求法雨洗蠻煙正恐齋窘炊玉道人忽從山中來要乞上方香飯回我方癡坐視屋壁毛孔要須香七日


大智承當三日聾丈夫志氣豈雷同飛鸞渡水急於箭喝下教伊不敢東


不道二方遭毒手更持一鉢訪空生空生亦似把不住放出瞎驢隨隊行


瞎驢無足尾過頭蹴乾坤勢未休大寂馬駒追莫及溈山水牯豈同流


十分親近見還遲放去令渠自發機他日歸來如點著普天無處不光輝


明星時時出現眾生日日成道如何空王殿前多是點時不到


朔風吹雪排疎櫺冰汲水淘香秔前村老樵餽法供深壑病夫精勤誠耼耼黃耳擁秀色不約喜氣鍾柴荊隆隆沙鐺漚起滅點點釜口風雨爭嚴行禁謁戒俗客約束從事煩庖丁老饕寓意前具辦宿衲得路豐頤頳中林雪月皎戶牖一飽對榻雙眸明五侯之家政自醉我困欲臥聽松聲


一氣萬化之所鍾眼處不透花重重達人於中有大觀得處何止如雞蟲倒尒鼻息作雷吼佛祖望之猶縮手擡頭三世才曉昏過眼千差孰妍醜孤雲為伴鳥助歌沙鷗起舞魚吹波世間憂樂如我何病夫聊示見其多


凡物不達何施為惟其達者深所宜如珠走槃白圓轉影迹不滯孤光隨良由水達舟船通道路達則車書同心境達則機用活事理達則人法空至於真達不疑處鼎鼎舌頭無剩語殺人老賊今放憨喝聲雷送番禺雨


二龍爭珠不必求頂上之珠何足留摩尼之珠不必識衣裏之珠何足收廣南自有鎮海珠白月黑月分形模無求無得珠不露冏冏壁月生珊瑚而今四海呈珠者俊快不在仰山下若謂縱橫不犯波爭奈龍王按劒何


鼈鼻毒蛇橫古路切忌當頭犯渠怒犯時性命俱喪亡不犯依前無避處更有木蛇隨後來草中毒氣觸還乖山頭老漢遭一螫至今負痛聲如雷痛聲撼動大庾嶺直至海南人猛省靣前公桉甚分明莫負東山水上行


木毬轉處橫身去按住毬時須款步定場戲罷急翻身莫來攔我毬門路五州管內人再來無毬可放莫生朝來打鼓普請看未見當年人斫牌廣南人自有佛性試攜此語辨邪正巖巖象骨摩蒼穹凜凜四靣生清風


一句渾淪忽擊開銀山鐵壁絕纖埃至今千尺雷霆水大與姚郎雪屈來


休於言下覓玄微去却人間是與非得意不從頭上過摩訶衍出祖師機


港口呼舟載月行月中回首望巖扃直慿懸水通消息莫作中宵風雨聲


太白峯前青海尾一目秋光彌萬里漁翁醉入蘆花深白鳥不飛天在水


補陁大士觀世音位超灌頂佛長子不取正覺不涅槃大慈悲等眾生界以如幻智入我夢示身為石令我取手光嚴覺即無無中度我觀音在俄而夢石一信通授我大士栴檀像空無定居懶墯久禮敬供養心常踈云何大士與夢石不付他人惟付我譬如良醫視患眾各隨其病授其藥空今病處正在懶是故二彼用同時慈力欲我如觀音一身普現一切處辯才欲我如夢石一法圓成一切義懶無根帶當處平道有萌芽隨念長仰觀仁意乃我願敢不再拜而欽承惟願菩大慈悲受我少分之供養戒品為香萬行花勇猛為幢堅固座願雲定水功德山慧燈智日清凉月所陳妙樂皆法喜所列珍羞盡禪悅一一遍滿虛空界念念出我清淨心心無所住供亦然是則名為無盡供普願我等諸佛子見佛盡作如己想而無彼己同異心乃至夢中亦如是雖恒觀世間如夢而能廣作諸佛事雖常觀諸法如幻而能力轉大法輪當知如夢如幻法非眼境界惟智境東山說偈夢石紀見者悉成無上覺


悉達纔生便自尊無人剪此葛藤根指天指地虎投檻說頓說圎羊觸藩室利逼之輕出手韶陽打殺略知恩東山門戶大無外留取提鞋及灌園


香至國王之季子般若多羅之克家六宗既正西乹眼五來開東震花根源直截無文字皮髓分張有等差却怕老僧行正令急攜隻履返流沙


一出南天竺平欺震旦人九年皮髓盡冷地忽翻身不思折却當門齒更向空棺遺隻履而今脚下知幾何不是當年留下底敢問如何是當年留下底


齒老胡不敢說一夜漫天三尺雪神光初只立齊腰大地到今寒徹骨寒徹骨金剛扶起泥人佛樵歌漁唱樂昇平靈芝瑞草年年出


此菩從聞思修入三摩地於一身現千手眼明乎無所不照無所不明東山老漢不免隨泥作佛南無觀世音菩南無大慈悲菩


靜處藏身動中跳出全起滅心為自在力耳聞不知眼見不識天下人稱圓通第一


此大開士願力深初無自相隨眾生心或以土木至於縷線但有少緣悉皆出現終不自言我出於誰惟令見者默爾知歸


一香一華惟稱惟讚潮落海門風生彼岸


要識龐家箇老翁東山壁上之圖是手攜長柄竹漉籬犯寒曉南昌市市心躂倒靈照扶則川斫額丹霞呼襄陽耆舊風標在留與禪家作殃害


一千五百人善知識大坐當軒取意描眼上安眉猶不薦靣前毬子更相饒


德山師之師巖頭師之友有是師有是友而負一千五百人善知識之地而於法道大成也宜矣至若開雪山則忠懿閩主為之檀越辦眾事則興聖國師為之服勤定其宗則有雲門偃正其派則有玄沙備自餘稜展勁孚鵝湖鏡清流皆分光四海若揭日月嗚呼盛哉瞻之仰之殺人老賊靣前毬子并贓捉獲


此大和尚叢林先覺衲僧性命出其掌握問北指南愈病勿藥驚起三聖瞎驢趯倒趙州略彴噁四海緇流爭名邈


此據胡牀捉麈拂老和尚惡手段不可近傍曾將千五百斤鐵枷頓在山僧項上而今筆下見之亦自心驚膽喪得人一尺還人一丈願以此百億佛剎微塵數不可說刧為之壽量於其中間荷負楊重擔倒跨三脚驢兒奔走四海之龍象


四眾之師萬星之月為照為明如行如說承其光則器器皆圓得其心則塵塵無物及其瞎却衲僧眼倒握麈尾拂則叢林皆謂有老黃龍之體裁備頭陁之風骨


王母夢中石佛象骨峯前鼈鼻僧藍棊布閩山神秀盡鍾於是提石蛇與奪出其掌握居德雲大千乃其遊戲使著書輔教則聮珠貫璧不作道原作仲靈使儼臨萬眾則雷轟電激不為德山為臨濟天其有意於斯文則無使袖手雲山友麋鹿而混吾曹於此世同時出家先我聞道既為我友又為我兄浮雲會散初無定蹤晚喜其歸雪山之東長松片石相對兩翁遽乗六牙香象雨後峩掃空氷片滿街留不住使人不能無所慕


冰出水玉出石破鏡出窠母遭食宗師得法佛祖避席正令當行十方辟易耕者驅其牛饑者奪其食龍驤虎驟鐵眼銅睛到繩牀角頭則不寒而慄有此體裁具此作略是真臨濟兒孫黃龍頭角東山與麼讚之何曾一字讚著


予常對人言谷堂老子人類精奇緇流標格若挽置江湖之上予則謂之溈山道人慕喆若任其桒梓之能謂之飛山宗一至於江湖不涉桒梓不居予將望洋向若而失又欲引誰為等匹


碎丹霞不傳之印起洞山已墜之宗雷聞一世奔走四方此大唐國內家至而戶知不假東山發揚獨自涅槃後大人之相又屬其賢子孫之承當東山只得炷香再拜慶師有子而洞水流長


橫楖據此座者長蘆夫跳竈之子天衣懷的骨之孫抽一顧而瞎其正眼用十無而誑彼後昆說法則雷轟電激乎仰山之上入滅則霜清月落乎連水之湄是謂楮庵和尚而般陽老明提耳之師也


入淨信心宗則無俗不真得幻智法門而有佛皆子視人間為忉利天宮坐平蕪乃臺山路上東山晚識此婆蓋因其子止庵道人幽巖和尚


如一一亦不如悟空空須得悟誰家一對鴛鴦萬象之中獨露


皮膚脫落盡骨節有如許未即化泥塵且更相撐拄一味五味禪千差萬別語問著如紡車而今較些子較些子汝等現前齊聽取


得些皮肉大家快活沒些皮肉一塲冷落舜若開顏那吒發惡萬里神光猶較些一物長靈渾大錯錯不錯切忌無繩而自縛


假以四大抽之一機空無作相動轉云為有能曉了成佛無疑何待如是然後知非


方得其樹萬壑千巖至今休復屹若終南呼之六牕爾不惟彼呼者乃出其定


八風無根當處彰一為熱惱一清凉乹城影裏金剛眼傀儡棚頭古佛塲與世推移元不動隨人憂喜竟無妨可中若有纖豪許物我相持意未忘

