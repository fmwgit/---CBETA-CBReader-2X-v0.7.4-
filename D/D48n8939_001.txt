國家圖書館善本佛典數位版, No. 8939 古尊宿語錄

上國西來



千聖靈蹤百草頭卓然放去号隨流從教万古無人識笑殺溈山水牯牛


水中月是天邊月南北東西更無別新羅打鐵火星飛燒着指頭名合轍


坐断千差古路頭解開空岸濟人舟明明一句該羣象善唱非聲作麼求


迷者迷悟悟者悟迷迷悟同體悟者方知迷南為北實情取則北本是南悟無移忒返究迷緣莫得來處忽悟正方迷復何去其迷則迷妄自高低生死惡覺枉受達迷無妄歡喜無量殺無明賊秖在一餉一餉之間冥通大千下了了三際虚玄無始時來揔由今日盡未來際更不尋覓當念無念靈光熖熖靈熖騰輝心知難掩靈源蕩碧森羅普入海印發明非動息根塵不偶心珠寧守返不我觀出兮還有有無齊出無有蹤跡智用雖奇猶遭悟覓悟為法障身招罔象犴狢無風徒勞展掌祖父書契本來家業舊日風光不妨要截哆哆和和依前疑着元無病痛何勞藥足踏實地開眼瞌睡大地忙忙會我如是如是之法不因迦葉是誰兒孫喃喃亂解亂智者便瞥此門廣大愚人自自謗自不干我事我是癡人汝能靈利


心光虛映體絕偏圎金波匝匝動寂常禪念起念滅不用止絕任運滔滔何曾起滅起滅寂滅現大迦葉坐臥經行未曾間歇禪何不坐坐何不禪了得如是始号坐禪坐者何人禪是何物而欲坐之用佛覓佛佛不用覓覓之轉失坐不我觀禪非外術初心閙亂未免回換所以多方教渠靜觀端坐收神初則紛紜久久恬淡虚閑六門六門稍歇於中分別分別纔生似成起滅起滅轉變從自心現還用自心返觀一徧一返不再圎光頂戴靈熖騰輝心心無礙橫該豎入生死永息一粒還丹點金成汁身心客塵透漏無門迷悟且逆順休論細思昔日冷坐尋覓雖然不別也大狼藉剎那凡聖無人能信匝地忙忙大須謹慎如其不知端坐思惟一日築着伏惟伏惟


道本無瑕擬心已差纔生眹兆徧界空花若欲全舉除非直與不用增添現成規矩洞徹根源法法周圎靈明法尓妙絕言詮言詮不得得亦差忒逈出根塵古今取則存不可見亡兮對面匪存匪亡森羅自現心外無法法外無心心法齊照境智甚深心忘照滅境智同歇一道通同十方俱攝生死涅槃元無兩般四生六道息苦停酸平等大道無有邪正胡漢不來欲何為鏡像虚鏡皎鏡像斯照像去鏡亡千聖非妙此門難入唯君自息若入此門半錢不直不直半錢萬國爭觀所以云大道體寬


見極垂光聽圎含響若謂見聞法成塵想光流大千響傳沙界對現全彰無在不在聲不是聲色不是色非色非聲山高水急眼不可見耳不可聞非見非聞尓見聞見色聞聲脫出根塵水月鏡像夢幻施陳文殊寶剎觀音普門周羅法界唯子一人身土交映妙絕凡聖本有天真非病不病長歌且唱妙舞更誇東西南北示現空花生死去來去來生死若不如是多過多咎茲言未諦此語皆宗標指若示古人同風


水月指陳最踈最親若謂可見還帶重輪月皎於上水流於下彼此非干應緣何假聲回響轉垜成招箭指喻孰明標門誰辨凡夫見聞月皎水渾心波業識奔流苦門二乗聞見如鏡中靣對像迷真渠還未薦水澄月映孤光逈逈滅此化城更須前進一月耀天光吞大千森羅頓現亘尓無邊齊含寶月交光廓徹非中非外一多融攝毗盧性海自他無礙迷悟悟迷相亡相在一塵百億百億一塵奔走塵剎不動本身光亡月落幾人摸索四十九年渾用不着丈夫壯志自有行市十字路頭看人失利不忻諸聖不厭凡夫拈箕奉跨馬騎驢若人笑我我亦笑渠更問如何我不識書


至道非言言亦可傳可傳何也應物而宣言雖應物物自無物無物之言言音自沒絕言之語妙應還普道非晦明語默同取舉復誰唱物物虚曠咸通大千徧乎塵想品類非一同言異出圎音落落凡聖俱適千品万類薰含種智故此一門稱無量義山河宣演草木揚音長無間所謂甚深深兮甚淺不動情見最省工夫凡夫不薦不薦最親妙義敷陳歡言即笑恚怒即嗔嗔為金剛喜為迦葉華藏毗盧心心相接接兮可見莫看背靣無字密言從茲出現現復誰論非用耳聞六根共戶妙偈星分森羅經文不出一塵非舌非辯雷轉電奔展之在手何法不有縱撗三界無一滲漏時人不信執言病依前塵以為決定決定是心決定是塵心塵所使非自由人諸聖苦口隨愚過咎巧多詞強為分剖法無言汝須善別離語言生死自絕凡夫聞此無過咎取彼無言冥然長久端坐暗獄以心相續背却語言猶如土木有之無落在邪途有無俱病二病俱祛祛復何去不離當處當處不生語默相取取兮不知是東是西即不不疑即疑故稱佛子了事凡夫是何凡夫問取李胡


諸人行李處非我君不能我今憑子力還與汝同心彼我無差忒超然絕古今千差非止水生死自乎沉對容誰不妙拂袖省知音不墮機前路明明定淺深其如未覺了彼我徒自侵


本自未常迷何勞今日悟守住寂寞城知君還錯從前諸聖人元是凡夫做豈有別路岐教人離憂苦秖者生死中即是佛去處有人忽踏着選甚淨穢土一向不回頭喚之亦不顧千聖不柰何可不省言語了却貪嗔癡即是諸佛母


佛與祖師言拈花示癡子我今發此談何言顛倒尓當人自天真譬之秋潭水一物着不得豈用安名字切莫向其中認之還不是不見須菩提空空達彼彼


問汝貪嗔癡家住在何處我今要與汝各各分頭去好好細思量免被他官府大者名為貪養得二舎第三郎都一處日夜共活計令汝家戶大使汝善調制子今苦厭我我與子發誓一要子自知二要子依例三要當處生四要歡喜偈與汝善和同一一無凡穢一覺一切了何須去煩翳我是諸佛母十方及三


青山是我身流水為我命養之以四時蕭然自條正覆育諸眾生六度自修省栽花種菩提拂石要安靜不見楊柳飛自有蒲萄影玩之且不厭去亦無冤競一性一切性娑婆大圎鏡


人不識我求我以形容形容不相似徒觀紙上龍若要識得我問取主人翁主人好家業物物要安藏六兄誇藝術三母足溫良南廳善書筭北庫多財粮住來但覺久懶去問張王君若一識得與汝同屋梁


一別海山中十年春草綠相思在方寸顏容皎如玉音書杳不來桃李繁且熟唯有意中人使我眉頭蹙


通身無影像脫體露堂堂不話非聲色何曾有短長河沙恒徧現故号法中王優曇花正開嗅着不聞香


春日春山裏萬事盡皆春春光照春水春氣結春雲春客春情動春詩春更新唯有識春人萬劫元一春


妙體無方具徧知近邦遠剎絕毫根塵應念周沙界坐断毗盧發大機


法法無差是正修見聞從此絕漂流窮心未到忘心處一聚根塵安得休


性地本無生因生有地流傳古至今非愚亦非智


從昔未曾迷於今何所悟秖緣種性深更亦無別路


有種有心地因緣花自開要知成果處却笑祖師來


五葉花開後山長水更深亂雲橫谷口游子謾追尋


前念是凡短布裁衫長亭送客落日張帆


後念是聖一拳打正干戈叢裏拾得性命


前念非凡語正言讒天高海闊毛羽


後念非聖萬象明鏡不假薰修本來清淨


前念即凡凡不能測若人要知終不指劃


後念即聖聖不能知鐵牛過海石女生兒


一從三拜後千古錯流通永日無人到蕭蕭檜栢風


葉落歸根後曹溪一滴深山居人少到真實好知音


一歸方丈後何處覓南泉昨夜三更月寒光照座前


不下禪床後曾無善巧言平常安樂事今古謾流傳


丹霞相訪後從此話南陽草作青青色春風任短長


一入雙林後天宮事可猜賣魚人不厭何處見如來


一住天台後身單布亦穿雖然骨露歌笑不堪傳


石上栽花後生涯自是春若逢親切問端的不饒君


一見先師後堪悲復堪笑為問何以然八十重年少


憶着伊余後呵呵笑未休何人知此意有語不堪酬


清虚之理竟無身一念歸根万法平物我頓忘全體露个中殊不記功程


問道趍師印自心入門端的訪知音此生不踏曹溪路到老將何越古今


拈柴擇菜師先匠進業修身見古人若到諸方須審實龍門此法是通津


三下板鳴生死断十聲佛唱古今通開單展鉢親明取不可心昧苦空


田地生塵便掃除房廊蕭洒共安居裝香掃地無餘事默耀韜光示智珠


臨流洗浣莫踈慵入眾衣裳垢不中上下隣肩薰炙久身心動念肯消鎔


石上林間鳥道平齋餘無事略經行歸來試問同心侶今日如何作麼生


夜靜更深自誦經意中無惱睡魔惺雖然暗室無人見自有龍天側耳聽


礼佛為除憍慢垢由來身業獲清涼玄沙有語堪歸敬是汝非他事理長


相逢話道莫虚頭大語高聲笑上流言下若能窮本末肯將無義結朋儔


空裏形骸夢裏身夢中身莫追尋可怜一脉嵓前水流入人間古到今


夢幻空花秖自知潜思二十九年非夕陽芳草曾行處誰料紅蓮步步隨


來時無有語去亦不知聞此曲誰能和轟轟出白雲


昨夜三更前鐵牛耕盡田喫着三春草吐氣在青天也無欄也無圈前山後山任方便不曾造次田苗愛惜皮毛不輕賤忽然大震一聲雷始覺從前俱顯現


混沌未分先剖判生成不假隂陽煆頭角前來是好牛皮毛更不重更換滿目平田無寸草飢飡渴飲無生老威音王佛是如今有甚眾生可尋討哮吼一聲天地動達人見處吾無用坐断毗盧界寬自是衲僧眼皮重一遇知音和始齊自餘揔是閑陪從


動境徧娑婆以之成逼迫安心一處坐從是虚生白逼迫何逼迫膏火煎魂魄虚白何虚白廣莫揚孤翮良哉靜者心四海猶為窄匹彼在動士天地何遼隔故茲審觀究二者俱介僻棄彼而奔此安得有深益樂者自何至苦者自何適苦樂忘根緒由夫征路陌路陌苟不征躭躭本家宅昔未厭瓦礫今豈重金璧金璧有所重瓦礫未可擲瓦礫謂金璧殺盜應非逆金璧謂瓦礫聖賢失蹤迹金璧而金璧瓦礫而瓦礫苦樂各平等法法無假借大空離眾念真實無改易樂而無樂相苦亦無苦跡苦樂同十虚心門廣開闢龍吟而鳳鳴天淵發金液人不念諸道飢口枉求食一也及夫此曹溪稱上客因思賢聖人不寐徹殘夕時哉各勉旃升沉在咫尺


重靈知者綿綿亘古今人居千聖外塔鎻亂雲深碧落杉松色丹崖虎豹音回光如到此必也見師心


城中應接同摩詰雲外無心似老盧月白風清深夜坐出家全不費工夫


句義縱橫那畔彰五千餘卷揔含藏如何不覓根頭意空看枝邊木葉黃


虚名虚傳來久真語真蹤示後人虚實灼然知下落清風千古見芳塵


家家門前火把子半夜愚夫相似碧天如水月如鈎古今流落閑名字


一寸靈苗手自栽前崗後隴作良材敢將不朽傳他日唯把青青示後來


分明不了却成迷無限風光付與誰若得家山田地穩自然處處不思議


舊事成空莫可追舊心將把再思惟古人不隔絲毫許會得如斯也大奇


休處言休便好休五湖蹤跡任遨遊莫嫌活計無多子此个牟尼用到頭


求心心未諦等人人不來嵓花曉來雨寂寞為誰開


禹龍門寺探珠欲問龍驪珠吞在腹如何取得請續末後句


一日日一時時龍門老心自知


六隻骰子滿盆紅不用安排秖麼通擬欲進前求解會大似西行却向東


六隻骰子滿盆紅塵墨河沙用莫窮誰能解展金剛手祖佛親來亦掃蹤


六隻骰子滿盆紅馬載驢駞一擲空赫赤窮來無可賽請君從此現神通僧問六隻骰子滿盆紅時如何師云無人能賽云忽遇恁麼人來時如何師云平出云請君從此現神通作麼生現師云骰子在我手裏


信步遊梁魏乗時別少林長安車馬客無限利名心


根問本人何所適塗割等平忘順逆有為雖偽性常真法法無依稱善吉


無情法異盲聾聽得之人眼耳通不但近塵并遠剎十方度盡顯全功


雲水叅尋訪此宗十年磨刮太虚空區區力盡空依舊方知萬法本來同


一悟吾師心便息信門入處還無入二十年中事密如向人殊不勞心力


前人法後人聽由來兩箇無情秖緣口耳都相似所以流通道自成


去人去矣叮嚀囑住者相承無断續若遇知音一和時乃知去住常充足


清明寒食與諸人共禮先師不動身萬法本閑心亦尓將來誰是得吾真


秖論親切不論時回笑諸方虎機一句未容開口對片忛先逐便風歸頭頭有路堪行履物物無差莫棄違不見黃梅足奇士盧公却得祖師衣


媿尓相求識歲寒不嫌危璒路千盤歸堂一劄曾親訪閑戶深山肯自瞞月下篇章應獨和壺中天地共誰看臨機大用全收放何必區區握雪團


東歸半載漁樵樂北去三年父母來金馬玉堂彈入寶樓香閣一時開


湛湛寒溪疊疊山息隂投老得身閑武陵花好春長在漁棹歌清事不関眼底兒孫從富貴前髮任斕斑天機日有真消息頻許禪僧共往還


善養不教聲色亂素絲無染是天真有時來此軒中坐作箇忘機混沌人


爐邊靜坐默無言勿論踈若市冷暖此中看火色祖師心印為親傳


徐翁活計天真年老無喜無嗔叅取靣前桑樹乾坤不出一塵


祇園誰住此謂是钁頭通物外庵邊竹人間耳畔風露畦青戢戢煙圃綠濛濛秖箇潛心處分明古者同


萬劫一瞬視塵沙不動移若為論過未併揔入無時海闊波仍帀心通佛可齊床頭木枕子推出恐人迷


葛厨松枕午涼臥看風雲草木香彈徧遊塵剎盡故山歸路笑羊腸


本從綿竹過南方依前歸入綿竹去井舎猶為舊日居山川不改當時處鄰人見之莫驚愕親里歡迎断思慮有問南方所得時瘦藤為我聊輕據


事辦須尋道方明尓本來禪関無鎻鑰秖要用心開


明月何皎皎永夜入我室照出萬古心念此百年質隔牎風露泫擁毳衣衾密遲遲不能寐餘光在東壁


叨叨林鳥啼披衣中夜坐撥火悟平生窮神歸破墮事皎人自迷曲淡誰能和念之永不忘門開少來過


嗚嗚鼯鼠啼時人皆不喜得意即相呼意去當自止吉凶由之生吾未見其理此言如未聞大梅有宗


初夜涼生早微雲卷太空燈懸松竹露簾捲薜蘿風可笑千年事能將一念通相逢禪客問細細話吾宗


念心中事頻開掌內珠欲慿天上鴈待寄水中魚此意終難寫斯言不可書含毫竟寂寞遶屋樹扶踈


吾初欲作真常語更恐真常暗流注不如不語人共知人欲知之反勞慮崖頭浮示其相臺上野雲飛不住周遊獨步或可追錦繡谷中歸舎去古云獨步四山頂周遊三大路


百骸潰散此日言一物長靈異時語此日長靈猶可知異時潰散慿誰舉可知所以有生滅解舉方能忘取與光明寂照徧河沙慎勿於中論尓汝


石龜不念歲月古舊記已滅名尚留道傍蒼木老霜雪澗畔野草隨春秋訛傳細讀華陽傳靈跡獨聞姚比丘可慿定力驗今昔人間万事徒悠悠


無端擊此溝中断鍾鼓相叅無雜亂能聞所聞非二緣以此及此通回換凡夫何故作追攀達士若為成智觀可怜流入婆若醉眠尚尓排魚貫


不染而染妄本虚染而不染悉無餘本虚自是能成事體淨何妨應万殊断妄證真心豈息非真非妄智還迃了真了妄如無礙自在圎明始是珠


毗耶離城居士家環堵十笏容河沙八万四千高座眾咄嗟已辦薰天花迢迢不到迷是障念念常入心無差須盧山四大海我見如一粟與麻


老來愈見心無事夜永偏知膽更涼淺淺地爐猶有火依依山月尚臨墻試將寂滅那伽定暗寫雕虫篆刻章剛被啼雞忽驚断一時歸入正思量


展脚縮脚飢鼠啼合眼開眼重露晞覺來始了夢時事夢處寧容覺後知瞬息黃粱猶未熟翩飜蝴蝶正狂飛披衣獨坐日正午試問何如半夜時


大士安禪地千峯塔院春門深松檜老事古歲時新人礼香燈夜鳥啼花雨晨秖應禪石上去住亦通神


白塔雲中路晴空鳥外簷好山長入望終日坐無厭幾个竹生石數枝花映簾長安曾未到神刀動飛潜


善逝明知直不邪要窮妄識是空花故令慶喜推心目勝相初觀始出家在內何緣昧肝胃相知在外又成差琉璃比眼還同境閉障開明未有涯合處隨生難定體根塵兼帶轉蓬麻間一切都無着水陸空行作翳瑕七處無歸全失措從茲始得徧河沙


細思五十三年事併入初中後夜心須信剎那通過未更無毫髮作追尋隨消舊業根先断永絕新殃道已深此是安身立命處故吹一曲報知音


我病無形不可見曼殊室利得深知再三若欲通消息推出床頭木枕兒


已礼雲中塔更瞻堂上師方思江水北共集定林西一句無多子千差永不疑到家勤愛護此道少人知


千人叢與万人叢無喜無嗔耳目通要識太原孚上座六街鍾鼓閙鼕鼕


住山久有煙霞疾得請放還麋鹿羣厚意於公殊未報深禪聊復對爐薰


公家忠靖有道德乃與定明開道緣異今時豈人意一麾千里是家傳


出岫油然亦乗興勌飛隨意即知還有心知到無心域鳥戀故林雲在山


妙色非身形容乃普浮未下雙林已覩曠濟功深六年行苦塵沙相好万億剎土眾生心淨佛日常午正念蒙光迷人外取雕檀寫像末孩乳今茲模傳從乃古象步出山智珠河吐水月頓澄豁開覺戶瞻之仰之豈敢自侮常在不滅此言手舞


曠大劫來離眾苦心心永断諸分別聞處真聞實不聞時雖常無法身普現凡聖等耳根采聽音聲絕娑婆最有大因緣一念清涼除惱熱


曠大劫來不虚妄言言故得皆真實應念蒙光迅電飛尋聲救苦奔風疾千章万句離文字異韻殊音垂祕密現相宣揚遇此時見聞頴脫欣今日


岩岩天台矌闊寰宇大士不我毫端莫取蜀客心狂纖塵一縷屈拊掌松石猛虎生涯何有流傳今古靜對虚堂非謂無補


振搖梁魏斟酌皮髓孰云西來空槨而已素壁虚堂少林熊耳


慧燈續傳福庭冝敞常住間水月鏡像是謂叢林大智百丈


閙市竿頭呈戲眾眼曾驚栗蒲上撗吞諸方盡畏冝陽秀水萍實楊雨過雲撗天高地下


綱紀著明不忘付授淨空無際如日處晝欲究根源瞻之龍岫


遇冤則親傳虚果當剛硬齒牙生鐵腸臟風清淮楚道實宗匠不有智悲子孫安嚮


并汾鐵騎老息荒丘雲施雨罷花落水流


四海稱唐師出華陽不起燕坐翱翔帝鄉名與山俱道逐時芳濟民助國能雨能暘貧者獲富熱者得涼羣蒙所歸實在不亡


廓然無聖儼尓有容明明絕眹密密垂蹤昔也懷寶枯木藏龍今其示人巨嶽喬松龍吞萬類松三冬神而不改風雲必從吾形既得尓道自鍾褒斜路險漢水朝宗


如珪如璋惟子非我且陋且拙在余是可子今傳余拙則成奇物感神會形動心隨凝雲不飛寒月下映孰謂之凡孰謂之聖余猶尓也奇拙同貫噫嘻斯文大枓未散


色裏膠清不見形影中所以邈吾真吾真定有非形礙為對凡夫顯幻塵塵既顯道新不貴西來彼上人


似余似余我我我復謂誰如火與火描邈不就迎隨不果寫出龍門衲僧災禍


比則踈現形仍普得在一瞬照窮千古雲起吟龍風生嘯虎賛之絕辝瞻焉奚覩


徧界不藏毫端獨妙縱未嚬呻已先微笑吾子識也水月斯照纖塵不遺是為宗要


識余者誰請觀端的孰云丹青謾勞尋覓断雲架巘皎月在壁昭尓惺惺悟茲寂寂


滄溟一滴鹹無際厚地纖塵廣有餘何事陋容人寫得秖緣蹤跡在龍舒


吾行尓隨吾喚尓應唯隨與應不欠不剩因吾識尓此像果親靜而瞻之道實絕倫


道雖光明形則山野提折脚鐺住深蘭若拙韻無取陋容誰寫常在左右覺元侍者


似即踈比仍失廓尓空皎然日顧丹青寫容質誰使之省尋覓


植杖望雲何處空山獨立凝情媿我蕭然無物謝伊裝點相成


天地無物我無物隱顯空雲隨出沒此間誰是悟玄人霹靂光中轟一咄


欲識坦然老乃是龍門人聲名落四方坐臥今十春會見移庵去何妨形平生香火緣對此即通神


首到東山晚親龍岫歲經寒暑人非新舊塗毒長鳴優曇勿嗅靜對終日弟子公壽


出人皆識相逢道更親起雲峯後路記得往來頻


寥廓無狀孰為龍門有南路絕刀斧痕因緣去住任物所論黃竹寒湫曉而復昬

