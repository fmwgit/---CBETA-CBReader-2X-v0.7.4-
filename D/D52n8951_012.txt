國家圖書館善本佛典數位版, No. 8951 如來香


稽首西方安樂國 接引眾生大導師
我今願願往生 惟願慈悲哀攝受


密哉達人。功玄曩葉。龍潛九澤。文明未接。運通其會。神疎其轍。感夢魂交。啟茲聖哲。


激響窮山。憤幽誠。流音在耳。欣躍晨征。奉命宵遊。百慮同。叩心在誓。化乃降靈。


歸塗將啟。靈關再闢。神功難圖。待損而益。信道忘形。歡不期適。非伊哲人。孰採玄策。


亹亹淵匠。道玄數盡。譬彼大壑。百川俱引。涯不俟津。塗無旋軫。三流開源。於焉同泯。


妙哉正覺。體神以無。動不際有。靜不隣虛。化而非變。象而非摹。映彼真性。鏡此羣麤。


曠哉經說。悟彼心知。理超言象。逈出希夷。挹之莫測。迎之莫隨。乗茲般若。乃達精微。湼槃真性。妙極無為。研窮至矣。竟絕思議。


釋尊傳。化導迷聾。五蘊何有。萬象歸空。嗤嗤凡夫。愛惡相攻。塞嗜慾源。摧人我峰。垢淨平等。生滅同風。如如不動。乃悟真宗。


金仙世尊。顯示妙門。無我離相。日照氛昬。筌意喻筏。入流本源。眾生誰度。諸法誰論。寶乗津梁。玉毫靈根。知見信解。因文寄言。


百千劫內。十二部中。我四句偈。實為真宗。假利喻堅。破昬開聾。能降眾魔。大濟羣蒙。布金之地。刊石之功。昭示正法。流傳無窮。


六譯佛言。歸一致。言亦是空。了奚以異。金口所說。經之奥秘。我本無著。行之則至。若觀色相。詎見心地。得其密微。錯綜精義。


釋氏經典。莫非真正。惟茲至言。了得佛性。義極幽隱。理歸清淨。如觀水月。似拂塵鏡。泡喻知促。色身悟病。導彼羣蒙。朗然心瑩。


佛性無著。佛言有歸。猗歟此經。得歸之微。外忘空相。內泯是非。乃與經義。終日不違。有能信嚮。或善發揮。髻珠心印。其殆庶幾。


昔須菩提。見佛請益。聞大般若。信解開釋。不有不空。非言非寂。以如立義。以筏喻跡。揣磨一經。前後六譯。今之而七。畢竟斯獲。


佛子在時百憂繞。臨行一句何由了。口稱南無阿彌陀。如日出地萬國曉。何况自捨所受用。畫此圓滿天日表。見聞隨喜悉成佛。不擇人天與鳥。但當常作平等觀。本無憂樂與壽夭。丈六金身不為大。方寸千佛夫豈小。此心平處是西方。閉眼便到無魔嬈。


八萬四千之妙相。得非本性之彌陀。十萬億剎之遐方。的是唯心之淨土。淨穢雖隔。豈越自心。生佛乃殊。寧乖己性。心體虚曠。不礙往來。性本包容。何妨取捨。是以舉念即登於寳界。還歸地產之家鄉。彈指仰對於慈容。實會天真之父子。幾生負德。枉受沉淪。今日投誠。必蒙拯濟。三心圓。一志西馳。盡來際以依承。歷塵剎而稱讚。


徧大海味。具于一滴。盡法界身。足于纖埃。佇思。則燈王之座。不能入毘耶之室。斂念。則彌勒之門。彈指即開。惟我鼻祖釋迦和尚。初出雪山即示此像。以百千億微塵數身。九十七大人之相。頓入毫端三昧。而幻此一幅之上。垂手跣足。頂螺含絲。超然靜深。出三界痴。如浩蕩春寄於纖枝。如清涼月印于盆池。鏤氷雪。我作贊詞。關空鎖夢。夫子其牢蓄之。


稽首淨聖甘露門。無量勝身徧沙界。應諸眾生心所求。譬如春色花萬卉。西方肅殺憂愁地。故住寳陀落伽山。此方教體在音聞。故稱名者得解。一切眾生殺心盛。癡暗不見不心。故現鷹巢蚌蛤中。亦作畵師畵其像。菩薩豈有種種心。皆其悲願力如是。何人毫端寄逸想。幻出百福莊嚴身。屹然欲動千光集。譬如將回紫金山。瞭然欲瞬眾生好。譬如欲坼青蓮花。蠻奴水王來獻誠。想見細雨天花落。眾生五濁惱中。色欲愛見所熏。忽然覩此寳月相。一切毛孔皆清淨。成此不思議功德。皆因上人心所獻。願我早熏知見香。願我常披慈忍服。願魔障山速崩裂。願大智慧常現前。心精遺聞證圓通。自然靜極光通達。我當定如觀世音。一切眾生願如我。


汝意有言。枯兀作鬼。我心不生。髑髏則水。乃知妄覺。一法成二。湛然圓明。百千一耳。稽首大士。應物而形。隨其小大。如谷荅身。千臂執持。千眼觀照。以無心故。受用俱妙。臂如青春。藏于化身。隨其枝葉。疎密精神。惟此瑞相。四十二臂。不越徑寸。華嚴畢備。清涼寳月。或慈或威。如欲舉足。花輪乘之。碧螺之間。有佛儼容。如蟭螟。巢蚊中。隱于石間。顯出蚌蛤。以無礙慈。不擇清濁。我觀震旦。種性猛利。由聞思入。甘露滅地。願加被我。障盡心開。如觀世音。無礙辯才。我說此偈。萬象合掌。何以無礙。敲空作響。


何人寄逸想。游戲浮漚間。以如幻之力。刻此檀像。坐令眾妙好。秀千花中。天冠束紺髮。銖衣絡華鬘。種種妙莊嚴。成此功德聚。當時億萬種。感極則悲號。樓觀出談笑。祕護百寳攢。如登覩史天。如集龍華會。嗟哉像教末。羽嘉成百鳥。棘生薝蔔林。龍神為悲慟。王臣寔外護。異夢非意思。願推明月輪。出此蓬勃烟。願回紫金山。安置清涼處。至今百福相。儼然臨人天。神力吁莫測。拜起涕汍瀾。我諦觀十方。寔無心外境。自然離依他。及與徧計執。即今目所見。非有亦非無。如像現鏡中。非鏡亦非像。願入此三昧。識心自然明。于十方國土。而作大佛事。稽首大慈尊。證我如是說。


我聞菩薩昔因地。所供養佛名觀音。從聞思修入悟心。心精遺聞而得道。見聞覺知不可易。譬如西北與東南。而此乃曰聞可遺。令人罔然墮疑網。龍本無耳聞以神。蛇亦無耳聞以眼。牛無耳故聞以鼻。螻蟻無耳聞以身。六根互用乃如此。聞不可遺豈理哉。彼于異類昧劣中。而亦精妙不間斷。况我自在慈忍力。無畏解獨不然。鐘鼓俱擊聲不同。知其不同是生滅。而二種聲不相參。即是同時寂滅法。稽首淨智功德聚。廣大莊嚴悲願海。憫我心明力不逮。時時種子現行。如人因酒而狂。戒飲輒復逢佳醞。願滅顛倒癡暗障。願獲辯才智慧藏。游戲十方微塵剎。亦施無畏利眾生。凡曰有心能聞者。同入圓通三昧海。


稽首淨智甘露門。稽首無礙悲願海。稽首紫金光聚山。稽首心精遺聞地。願賜威光加被我。摧滅一切夙障山。令我一切剎塵中。見此百福如月面。菩薩常念諸眾生。譬如慈母憶怜子。子若晝夜常念母。母子百劫必相見。如針之諸磁石。如雷之文于象牙。皆即自然如是應。非諸心識可思量。鷹巢現形蚌中出。化為女并魚師。皆隨眾生心所變。一一成辦無遺餘。妙哉三十二應身。一十四種無畏力。願于一念淨心現。譬如秋月現止水。一切眾生見者聞。皆入圓通三昧海。


大悲智光本無礙。于一切處常現。豈特夜半瓦礫間。始復爛然上霄漢。此邦眾生共勝業。時節成熟故如是。譬如日月行虚空。水無穢潔皆照臨。沙若沉波自寒。圜影于中迥殊特。稽首妙智觀世音。是娑婆界真教體。應機而現為說法。信心起處說法竟。我今見境得成就。亦同皆聞獲圓通。六根遟速雖不齊。要是一精明所現。我知暗相不能昏。與彼心精遺聞處。眾塵隔越妄分別。常真寔中無是事。死生之變尚不改。豈有根塵乃能蔽願。令持此妙法門于此剎土為佛事一切聲色熱惱中。與眾生作清涼處。皈命救世大悲者。願賜威光加被我。令我獲無作妙力。令我亦名無所畏。令我具無礙辯才。令我入一切種智。我及一切諸有情。皆如觀音得自在。


我聞尊者龍勝師。應供曾入娑竭海。龍宮妙塵妙章句。目所一瞥輒能誦。流于五天及震旦。為惱中甘露門。惟道人栖出其後。願力猛利思精特。能于方紙墨間。書此大經十萬偈。誦于蝸舍巢庵中。了然如在龍宮見。觀者種性有差別。愛慕皆生殊異想。要當諦觀一塵中。亦有無邊妙經卷。昔有智人破此塵。十方世界一切說。以名塵故非斷空。而可破故非寔有。了此兩宗妙法門。亦攝一切契經海。譬如困臥俄頃際。夢中所歷更千載。乃知一念圓古今。真實際中法如是。一微塵妙不可測。當知一一塵亦然。譬如天帝網明珠。珠體瑩然俱照徹。一珠具足諸網珠。一一珠中同徧入。我今以此金剛句。壞滅彼眾下劣想。使悟塵中含此經。奚方冊中乃驚異。咨爾山君河樹神。各各當憶本願力。要當勇猛勤守護。勿令邪念輒蠧侵。毗藍風吹須彌盧。刼火焚燒大千界。為攤此經一切處。使其凉曝各得所。我此現前佛子等。作是觀者名正觀。稽首十方調御師。剎剎塵塵為作證。


昔有佛子根猛利。能觀空性則是色。欲顯空色不思議。仰空書此金剛句。至今風雨被原野。諸樵牧者集其下。乃知肉眼不能見。譬如水中有鹽味。惟道人瓊思精奇。能觀色性即是空。視此纖管大如椽。揮翰如行九軌道。故于兼寸環輪中。備足廣大言說身。世人可見不可讀。譬如嬰兒親崖蜜。我于此經能證入。初中後善三法門。忽然落筆如建瓴。不復現行生倒想。由色空觀入諸境。奏刀肻綮無全牛。盡持此法施羣生。甚微細智願同證。


唯老東坡。秀氣如春。游戲翰墨。撾雷飜雲。偶寄逸想。幻此沙門。了無一事。荷囊如奔。憨腮膰腹。行若不聞。眾生狂迷。以利欲昏。如一器中。閙萬虻蚊。吾未暇度。駝臥猿蹲。傲睨一世。隨處乾坤。


古佛身上衣。佛佛相付授。慈恩愛兒心。針針自成就。是故吾雙峰。自少至白首。護惜如鏡奩。一塵不敢受。何以出檀名。此時無別慮。如持油鉢行。如躡獨木渡。永懷毘尼藏。一旦成萬古。紛紛五羣眾。來觀不須禮平時放逸心。化作額間泚。將見衣匣前。泚流似江水。咨爾淮山神。守護當奉職。無使塵侵。無使雲潤濕。諦觀不敢瞬。心折三歎息。


此出檀衣。慈母授我。不敢手撲。矧敢覆臥。五十餘年。儼臨清眾。寒暑不易。盡形受用。師後當知。商那和老。于母腹中。披九枝草。


達磨信衣。轉相傳付。四傳至今。今以付汝。受授惟艱。命如懸絮。法徧法界。此衣乃住。想見峯前。父子相語。惟僧行月。以閣其處。坐令朱欄。環達雲雨。


緣生諸法名體絕。如空字身水魚迹。是無相門緣寂宗。一切智智差別海。公于是中如法船。泛然出沒無所畏。使諸游者心泰定。種種驚怖成虚空。平生神兵雙不借。玄機不動萬象驚。而公宴坐不言中。諸有求心如古井。鈍根阿師終聼瑩。法味迷醉如惺惺。矍然奮迅為一戲。句裏明人楔出楔。紫金鎖骨眠空山。吁嗟音容不可覿。當知其聲如雷霆。稽首慈明常出現。


生死變滅。如漚在海。無有處所。浩然昧。而此老人。游戲自在。出死入生。初無限礙。譬如壯士。脫袍著鎧。令鎧與袍。儼然相對。是故山中。兩身具在。凡夫眾生。為眼所葢。為抉其膜。使生光彩。


三支習氣。其毒熾然。熏蒸識心。盤屈糾纏。眾生不明。橫生疑怖。忽然見之。輒自驚仆。空花世間。本離生滅廓然十方。露其宭宂。惟矬師叔。是大幻師。與奪萬法。自在娛嬉。乃知大千。皆公戲具。手中木蛇。是曹家女。


李廣射虎。石為之穿。耿恭祝井。涸為之泉。忠孝所至。如響荅焉。公亦何為。飢飡困眠。人初莫測。公豈自言。戲為火浴。朽者明鮮。舍利粲粲。玉碎珠圓。乃至所養。蓋其云全。天全之妙。非粗不傳。如春在花。如意在弦。橫目。氣凌雲天。死未及寒。化為腥膻。矧投于火。不作腥烟。安有萬手此精堅。維德之一。垔所拳拳。生死之大。卒莫能遷。公初設心。唯此是專。不祈人知。人趨如川。終必有驗。理之固然。我作贊詞。豐碑以鐫。


是身夢境一塵垢。分苦業所成就。折旋俯仰誰使之。皆汝一念顛倒想。若言此身非念倫。云何想中可傳令。乃知妄想融通趣。如幻如露如雲影。念清淨則身光明。念雜想則身垢穢。君看火力初無情。聖凡偽真俱夢。雲庵偏得老南道。粹然一出支臨濟。平生慈悲喜捨力。及樂說辨智慧光。大願所熏精進幢。上契佛祖超情見。至妙要非粗不傳憫。世狹劣示小者。稽首作贊示同學。千載叢林有耿光。


地水火風。動暖堅濕。是中何從。出此堅實。葢眾生心。引大法力。化為光明。圓粹五色。稽首死心。罵人老賊。


以空寂身。無所依倚。而捉杖藜。以靈知心。不在散攝。而玩貝葉。不舍色聲。而證真空。與我日用。能所心同。于一切處。寂入法海。如風行空。無所妨礙。但離二執。圓成普會。當慎以修。入此三昧。


雷發春曉。象牙有花。是何因緣。而使然耶。一切幻物。感以無心。不思而合。如磁石針。况我大士。慈善根力。不起于座。沛然甘澤。千峰青碧。環如長城。經今幾時。殿閣崇成。咨爾邦士。時朔薦拜。稽首真慈。是甘露海。


指以心運。茸以針通。針針是佛。佛佛皆茸。十分月滿。萬國春同。稽首真慈。生女巧中。


霜筠雪竹。石燈下安。青猊妥尾。徐行仰看。師則跏趺。顧視空几。吐辭如雷。侍者如耳。


蒼髯紫鱗。上有懸錫。玉像金瓶。層置立石。蠻王跪看。鑪烟上直。手掐珠輪。心境俱寂。


神觀靜深。合爪欽視。誰設華輪。前置淨几。髯王捧塔。自何而至。中有全身。勿安舍利。


石牀之外。老松拔。玉瓶之中。山花自。手持如意。默而說似。梵帙不看。知離文字。


樹亦求法。身當木坐。鹿有施心。供以山果。雪眉許長。舒綰在我。默而識之。未用驚破。


兩鬼投書。與僧聚語。師竊聞之。抱膝回顧。我心均平。等視諸趣。一念捨心。即離五怖。


身如蕉虚。心如兔止。師慈如和。侍者笑視。毒龍難降。我試彈指。便升鉢中。喜見脊尾。


坐依胡牀。手把笻竹。偏袒右肩。而一足。小僧滌器。師視而笑。主伴則殊。日用同妙。


此瑠璃瓶。中迸五色。是功德聚。善慈根力。僧俗儼然。殊迹同道。即事之理。一體三寳。


手雖有拂。境以無塵。出三毒夢。乘五色雲。霜露果熟。慈忍現身。以空為地。立處皆真。


閑提數珠。背坐危石。捉錫山童。越樹而劇。象銜藕花。來獻法供。六根妙同。鼻能致用。


苾芻捧塔。示空寂身。於菟對我。示心境真。手把寳書。而不展玩。又示解空。文字不斷。


情無住著。袒而凭几。侍僧擊罄。狻猊臥戲。石屏倚天。下迸流水。水聲觸眼。石光倒耳。


縱倚箕踞。莫不是定。毒既止息。邪亦自正。鉢花自香。蒲扇閑把。目現雲霄。我相未捨。


蠻奴立。盆花置前。倚杖屈足。頷髭蚪然。了世間空。獨游理窟。石上軍持。是吾長物。


心花開敷。行象明潔。翛然宴坐。秀目豐頰。萬象之語。六根之功。以手摶取。置不言中。


風度凝遠。支而倦。看此寳塔。至身出現。戲蠻弄毬。引此稺獸。萬用不藏。如日之晝。


夷奴碾茶。愚中有慧。走鹿臥地。動中有止。而師持塵。閒坐俯視。曾見佛來。法法如是。


人趣可學道。乃為婬事苦。生那落迦中。方無婬欲樂。眾生如牛。愛此貪欲尾。異哉兩童子。藕花中化生。對天龍鬼神。作大師子吼。我若從今始。起于貪欲心。是則為欺誑。十方一切佛。以是因緣故。証色身三昧。我亦于今日。復作師子吼。若從今日始。不斷貪欲心。是則為滅絕。十方三世佛。願如二大士。持心等虚無。太虚有殞壞。眾生界有盡。我此願不盡。稽首平等慈。廣大同體悲。于剎剎塵塵。證我作是說


以慈為室。以忍為衣。法空為座。示同體悲。四十八願。為世所歸。如日暮時。鳥接翅飛。大哉甘露。妙法總持。今我觀門。洞開坦夷。諦見自心。妙絕知思。是皈依處真不思議。律我意馬。使不妄馳。光明現前。見白蓮池。不假中陰。屈伸頃時。欣然化生。如八歲兒。何以至此請審思之。皆我精進。想力所持。稽首妙湛。不動巍巍。令一切眾。絕癡暗疑。有同願者。但瞻導師。脫然蟬蛻。出五濁泥。


聲音語言形體絕。何以稱為光世音。聲音語言生滅法。何以又稱寂靜音。凡有聲音語言法。是耳所觸非眼境。而此菩薩名觀音。是以眼觀聲音相。聲音若能到眼處。則耳能見諸色法。若耳實不可以見。則眼觀聲是寂滅。見聞既不能分隔。清淨寳覺自圓融。以無執故則有光。雖有千臂如兩手。以無分別故寂滅。雖有千手如一身。既無分別亦無執。雖有千眼兩目同。故稱光音寂靜音。及觀世音三種異。稽首對現妙色身。徧一切處如虚空。妙哉此像非筆。厭足佛子欣慕心。藕絲銖衣春霧白。覆此隨好光明聚。一切眾生惱滅。我手方捨甘露枝。唯佛子因心清淨。如水澄徹月清亮。借于工百巧伎。如暗室眼以燈見。了知此非工有。謂燈能見其可哉。我無此像乃能贊。如眼見物不自見。自能說偈不蓄像。眼有見矣燈亦可。願持此大解脫門。施眾生作無所畏。世世得無礙辯才。稱贊觀世音功德。


稽首淨勝光明聚。無礙慈忍精進幢。清淨圓滿萬星月。分身如影分千江。佛子心如涔蹄水。隨其清濁現影耳。從來但聞一月真。是影何從有非是。寒松瑟瑟哀霜風。愛此贊辭章句同。佛子正當以身讀。即滿追求顛倒欲。


惟毗尼藏。稱性之印。印一切法。無有少賸。而此尊者。跏趺不瞬。外寂中空。幻滅都盡。諸佛子等。無故起妄。于是像中。作去來想。昔本不來。今亦焉往。即一切法。離一切相。如一月真。無二無別。于眾水中。同時見月。像非異同。月豈生滅。以應緣故。光影清絕。鍾山眾井石井異味。靈隱眾山。小嶺異翠。此嶺此泉。皆飛而至。示根境法。其寔同體。如此大士。諸法成就。南嶽廬山。宴坐馳走。而事藏界。隨處而有。雖証無生。亦不滅受。


石彪肉醉。木駒夜嘶。我此三昧。非識情知。應緣而現。不落思惟。是故缽水。以針投之。如仲尼韶。如子期琴。又如蕭何。而識淮陰。無言可寄。無迹可尋。粲然現前。傳之以心。穴像之目。我豈慢神。指樹之耳。我知其因。物我如是。所立皆真。隨其妙用。見我全身。稽首真慈。為僧中王。如萬星月。見者清涼。尚以眾生。不信為傷。葢盲者咎。非光掩藏。


妄想無性。證不滅受。前聖所知。轉相授手。風烟花開。器界以形。霜露果熟。王子乃生。護持佛乘。指示心體。但遮其非。不言其是。嬰兒索物。意正語偏。哆啝之中。語意俱捐。


頂峰朝露。神光夜生。堪任單傳。荷擔上乗。自尋其心。不見歸宿。如視環輪。求其斷續。用獄除間。履瘦知肥。婬坊酒肆。盡其塵機。雪中斫臂。願續佛壽。兒孫聞之。竪毛呵手。


六道暗昏。不礙明潔。毫厘弗差。証甘露滅。但赤頭顱。特諱名氏。離見超情。欲盡世累。潛谿海山。麻衣風。翩然往來。披褐懷寳。精一其誠。聲名俱捨。後世丘墳。猶無知者。


破頭峰下。龍象雜遝。衣付小兒。道傳衲。乃爾相違。求人為法。天書至門。堅臥不荅。念諸眾生。捕風捉影。十地治之。猶未蘇醒。師笑曰。何必昡。但勿強名。自然無病。


觀前後身。兩鏡一面。左右對之。三者頓現。今非昔是。增金以黃。昔非今是。謗沉無香。已絕死生。豈纏老少。全機現前。常明而妙。江夜作舟。吾今度汝。句中之眼。如水有乳。


是風旛動。眼自遮護。非風旛動。心則顯露。是謂曹谿。顯及要。欲證之者。勿留汝意。暫時斂念。妙寂了然。汝自受用。密非我邊。負石舂粮。趂獐逐兔。鏡中之空。欲尋無路。


水月道場嚴淨久。空華人世落殘餘。骨埋龍阜誰名寳。却在鷹巢不姓朱。


鬚眉如頎而美。風神如秋氣奇偉。平生歸宿東北方。長勞動中寂而止。翛然跣足散衣行。智智用中不乖體。帝王家生得自在。壽量不書絕終始。虎受使令心境空。女為伴助憎愛棄。冠巾傳心即俗真。方隅示法即事理。只將棗柏薦齋。我來閻浮非著味。自然光明生齒牙。我談辭章皆實義。佛子授汝以顯訣。一言便足超十地。隨順無明起諸有。若不隨順有離異。聖賢酪生凡乳中。只由觀照戒定慧。是謂大士同體悲。令我頓入一切智。作大佛事徧塵剎。華藏界中容頓轡。以空為坐禮十身。以願為舌說千偈。如以花說無邊春。如以滴說大海味。稽首世間妙蓮華。願常清淨出泥滓。


情根無功。意識無作。現量圓成。見聞知覺。如鏡受燈。光無壞雜。烈火焚燒。河流湍逝。谷風怒號。大地依止。俱無知思。亦復如是。此涅槃門。如鼓塗毒。曹谿撾之。聞者僵仆。以椎授公。萬像驚縮。光明之語。粲如日星。精嚴之行。清如玉氷。惟不傳者。與空相應。我初學道。如握與拳。晚乃覺之。如手安然。有時而用。搏取大千。


以寔問荅。空可青黃。以意求道。神落陰陽。陰陽不測。脫略陰界。青黃摸。果因不昧。我有大機。佛無密語。如師子王。露地方踞。稱性文字。隨分叢林。如以妙指。和雅音。同世之波。壽九十二。護持心宗。諡曰大智。


以如是觀。覺知見聞。性等太虚。卓然而存。示其身世如空忽雲。應緣上洛。寄名李氏。在齠齓中。儼大乘器坐必跏趺。行必直視。十二落髮。二十受具。能于諸佛放身命處。解衣礴。從容笑語。江西指佛。即心最的。初亦不然。回首乃識。如眼照物。了證無惑。燕坐并汾。聲動天壤。有所問詰。戒莫妄想。兩朝致敬。累召不往。終不得已。別道以行。葢視死生。洞若戶庭。出入去來。物莫能嬰。眾生拘囚。如蠅吐污。公如香象。卓立回顧。擺壞韁鎖。自在而去。公之所養。一至于茲。人英僧傑。龍章鳳姿。諡曰大達。憲穆之師。


森森禪林。公特秀出。輕世急道。不可跂及。遺風至今。秋霜烈日。我初瞻像。再拜稽首。一室嚴冷。如虎方吼。嗟余寡助。乃生公後。忍視大法。陵夷末運。奴婢小人。利欲迫窘。兾公一吒。腦破膽隕。嗚呼公乎。再見無由。冗欀方熾。何時云休。願起公死。從之以游。


嵩山屋老竈有神。民爭祠之日宰烹。師與門人偶經行。即而視之因歎驚。此惟土瓦和合成。是中何從有聖靈。以杖敲之輒墮傾。須青衣出笑迎。謝師為我談無生。言訖登空如鳥輕。門人問之拜投誠。伏地但聞破墮聲。君看一體情非情。皎如朗月懸青冥。未證據者以事明。鞭草血流石乳升。涅槃門開見戶庭。老安憐兒為作名。金屑雖貴翳眼睛。


雲門臨濟。一龍一夔。嗣存參運。皆公使之。叢林米嶺。眾不滿百。僉一典客。覺有難色。即袖手去。古寺閒房。織屨養母。自含其光。欽其遺風。秋滿鬚髮。唯不少貶。是真弘法。


根門有功。則是心外見法。用處換機。則是問時有荅。問荅交馳。摸索大道。心法對峙。破碎真如。異哉此老。超出兩途。亾僧面前。波全露水。猛虎須畔。光自照珠。衲僧不識。如井驢。


見流滔天。公峙如山。壁立萬仞。捍其狂瀾。可望而却。不可覽攀。犀顱虎眸。美髯繞頰。雲辭電機。霹靂為舌。邪宗墮傾。魔膽破裂。須清明。光風霽月。叢林驢騾。蹴踏龍象。不可系羈。逸氣邁往。我不得濟大地是浪。忽然現前。清機歷掌。


阿羅漢有三毒。捺落迦沒欛柄。咄哉黃面淛子。一生喫著不盡。


秦時轢。如刀口希。廓然見前。石火莫追。法于是中。不著思惟。舉既不顧。咦之而往。天中函葢。目機銖兩。久雨不晴。清機歷掌。孰傳其要。絕塵逸羣。深明二子詳豁諸孫。惟定光佛。出豁之門。以真如用。使令萬象。反易魯。縱奪雨暘。洗痴暗目。回顛倒想。示汝語言。一切智畏。如月入水。如風行空。無所妨碍。贈以之中。又復怜汝。生之未識。方其死時。謂是生日。如光照珠。如甜說蜜。


此像為誰。天中之尊。道傳雲門。為四世孫。白蒙首。鬚髯繞頰。見之清涼。洗煩惱。以偈為檄。指撝造化。詩乃辨兩。出于咄嗟。以境惟心。往復無間。是故死時。亦生之旦。怒猊乳虎。亦生敬。何以致之。真慈則然。南率古　。形如側。稽首定光。千江月影。


長沙大蟲。聲威甚重。獨眠空林。百獸震恐。寂子兒戲。見不知畏。引手捋鬚。幾其耳。大空小空。是虎是你。如備與覺。可撩其尾。嗟今衲子。眼如裴旻。但見其彪。安識虎真。我拜公像。非存非沒。百尺竿頭。行塵勃勃。


大聖自在觀世音。百千萬億應無盡。神通無礙無所住。大慈大悲愍眾生。六根互用智慧深。聞思修入三摩地。濟度隨機而顯現。有如一月印千江。一江有月一江明。明照惟一本無二。世人但以眼觀色。菩薩乃以目觀聲。彼惟有所窒於觀。是故不能神妙用。大士有目不覩。耳鼻舌身意亦然。能以此觀如是觀。終不顛倒成妄想。熏習見聞既寂滅。亦復無是妙色身。有能洞此十方空。同證無生三昧海。身心無量偏沙界。不動本際應所求。譬如萬卉遇春風。種種萌芽自生。敷榮暢達各長茂。或為枝葉結果成。酸鹹甜苦及青紅。一切皆令如願足。現前是法不思議。不著諸相乃為真。一毛偏量法界空。洗淨五濁諸惱。摧裂障山悉消蕩。無邊苦趣總脫離。娑婆世界為樂成。妙相恒沙俱顯露。以太虚空為體相。寳髻攢聚五須彌。以四大海為口門。曜日月光為兩目。森羅萬象為瓔珞。無上願具辯才。引施十四無畏功。妙顯三十二身應。普為眾生之瞻仰。廣運諸佛慈悲心。身與眾生為一身。隨感而應觸處動。爾以正見能見我。我以無見觀自在。如鏡照鏡谷答響。含攝朗徹皆自然。證此三昧即超凡。一法具足一切佛。開啟慈悲功德藏。溥示善功方便門。賢劫未來諸眾生。咸證菩提登正覺。


看破芭蕉拄杖子。等閒徹骨露風流。有時搖動毛拂。直得虚空笑點頭。


烏龍之有潭兮。何潛見之不可以變通。其能用九用六兮。何亢戰之不可以始終。朝晝夕夜以知其故兮。妙乎環中之道以應無窮。吾以是知唐翁之無不可以西以東。


又放光明名見佛。此光覺悟將終者。令隨憶念見如來。命終得生其淨土。


見有臨終勸念佛。及示尊像令瞻敬。俾於佛所深歸仰。是故得成此光明。


稽首西方安樂剎。彌陀世主大慈尊。我依種種修多羅。成就往生決定信。


住大乘者清淨心。十念念彼無量壽。臨終夢佛定往生。大寳積經如是說。


五逆地獄眾火現。值善知識猛心。十念稱佛即往生。十六觀經如是說。


若有歡喜信樂心。下至十念即往生。若不爾者不成佛。四十八願如是說。


諸有聞名生至心。一念廻向即往生。唯除五逆謗正法。無量壽經如是說。


臨終不能觀及念。但作生意知有佛。此人氣絕即往生。大法鼓經如是說。


一日一夜懸繒葢。專念往生心不斷。臥中夢佛即往生。無量壽經如是說。


晝夜一日稱佛名。殷勤精進不斷絕。展轉相勸同往生。大悲經中如是說。


一日二日若七日。執持名號心不亂。佛現其前即往生。阿彌陀經如是說。


若人聞彼阿彌陀。一日二日若過等。繫念現前即往生。般舟經中如是說。


十日十夜六時中。五體禮佛念不斷。現見彼佛即往生。鼓音王經如是說。


十日十夜持齋戒。懸繒旛葢然香燈。繫念不斷得往生。無量壽經如是說。


若人專念一方佛。或行或坐七七日。現身見佛即往生。大集經中如是說。


若人自是常經行。九十日中不坐臥。三昧中見阿彌陀。佛立經中如是說。


若人端坐正西向。九十日中常念佛。能成三昧生佛前。文殊般若如是說。


我於眾經頌少分。如是說者無窮盡。願同聞者生正信。佛語真實無欺誑。


稽首十方佛。彌陀聖中尊。方等修多羅。一切法寳藏。觀音及勢至。大地菩薩僧。我以誠信心。刻板并印造。阿彌陀經卷。及以正信偈。旋造各一萬。施四眾受持。偈以發信心。經以資讀誦。若有每日中。至少誦三卷。年誦千八十。十年萬八百。况復多誦者。及歷多年數。如是積功德。自然生佛前。我此萬卷經。隨所流布處。極少得一人。誦持生淨土。我願承此力。決定生彼國。况復於多人。人亡經復在。展轉相傳授。是名無盡燈。燈燈相照耀。破生死長夜。顯出佛菩提。究竟悉同生。常寂光淨土。持此清淨福。廻向奉君親。我國聖帝王。及聖后聖位。仁壽各萬年。覆育羣垊類。我父母眷屬。怨親非怨親。咸承勝善根。同生安養國。


昔堂名有叟。今菴名妙意。四微本不殊。一任安名字。真俗信唯心。由來諦無二。但從一念轉。萬法隨玄契。摘取極樂國。權向龍潭置。攝此龍潭人。向歸極樂地。此是唐宜翁。念佛真實義。錫類廣孝思。垂慈普受記。事理自渾然。誰能更疑貳。


我羨唐宜翁。少入雲棲室。長現宰官身。寶山種陰隲。逢人引放生。到處勸念佛。老至悔浮名。修行貴老實。神馳七寶蓮。夢謝千華筆。永痛劬勞恩。百千難報一。遂將有叟堂。化作獅子窟。求佛但求心。求僧但求律。同來住菴人。六根無漏泄。所以鐘磬聲。盡是彌陀舌。鬼神聞之喜。魚龍聽之悅。況汝七世祖。生西何必說。


東方入定西方起。北方入定南方出。無鬚鎖子兩頭搖。靈機發樞無不入。


王融頌曰。穠華易遷。繁蕉不實。星髮鮐背。燐光愒日。二豎潛言。十巫空術。生之往矣。高松蕭瑟。即化靈。從緣墜質。噬臍有譏。嗟然何汩。


王融頌曰。渾風緬沒。旅俗膠加。競文內疾。誰靦心瑕。再惟情反。三省身華。貴危窮濫。貧懾豪奢。邅廻六蔽。紛綸七邪。不圖厥始。逸馬難。


我觀眾工工一師。人持一藥療一病。風勞欲寒氣欲暖。肺肝胃腎更相克。挾方儲藥如丘山。卒無一藥堪施用。有大醫王拊掌笑。謝遣眾工病隨愈。問大醫王以何藥。還是眾工所用者。我觀三十二菩薩。各以意談不二門。而維摩詰默無語。三十二義一時墮。我觀此義亦不墮。維摩初不離是說。譬如油蠟作燈燭。不以火點終不明。忽見嘿然無語處。三十二說皆光熖。佛子若讀維摩經。當作是念為正念。我觀維摩方丈室。能受九百萬菩薩。三萬三千師子座。皆悉容受不迫迮。又能分布一鉢飯。饜飽十方無量眾。斷取妙喜佛世界。如持鍼鋒一棗栗。云是菩薩不思議。住大解脫神通力。我觀石子一處士。麻鞋破帽露兩肘。能使筆端出維摩。神力又過維摩詰。若云此畫無實相。毘耶城中亦非實。佛子若見維摩像。應作此觀為正觀。


不思議假非偏假。此假本具一切法。真空不空非但空。圓中圓滿非但中。是故四門之初門。即是不可思議假。初門即三三即一。非一非三又非四。一二三四指一月。四點似別惟一空。門門一一為法界。攝一切法皆無餘。不以妙假有門觀。誰知法界具足法。聞思修證無不妙。心能觀此體具故。若止觀心不觀具。則於一觀分二家。一家觀門異諸說。諸說雖異觀自一。彼迷一心具諸法。墮在通別次第中。次第而生次第。斷。豈知十界本來一。三千本一亦如是。皆非世數可分別。妙境元無空假中。而亦不離空假中。空即是心假是色。非色非心名曰中。色心絕處中體現。於一一法體皆具。凡夫心具即佛具。取著不圓則不具。唯一具字顯今宗。入此宗者甚希有。

