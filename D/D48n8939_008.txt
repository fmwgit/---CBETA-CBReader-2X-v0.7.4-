國家圖書館善本佛典數位版, No. 8939 古尊宿語錄


一句為君宣今朝是大年桃符已入土徧地撦金錢俗情多失位山僧獨欣然直饒不恁麼塚上別鉏田


一句為君諸法及時節冬月是冬寒夏熱是夏熱甚不周旋何勞苦施設施設不施設言詞尽須决更擬問如何舶底用鑌鐵


昨夜三更得一夣清凉河裏泥牛闘天明問取郭大翁識得南莊李胡子


我有一條拄杖亘日撗桉上大小節目分明頭尾無非一樣卓下大地豁開竪起擎擡萬象閙市遇知音囬頭擗脊便捧


照時把断坤路驗破賢愚膽魂饒君解佩秦印也須歸欵候天恩


用便生擒到命終却令息尽殘軀歸欵已彰天下報放汝殘年解也無


照用同時棒下玄不容擬議聘愚賢輪劒直衝龍陣馬人亡血滿田


照用不同時人人會者稀秋空撗墜春尽落花飛


一喝分賔主照用一時行會得个中意日午打三更


報諸方道三玄句不分欲明親的月太陽春


第一句點刻分明莫莾鹵更擬進前問如何西天移來安此土


第二句妙用臨機無互開口動舌勿交涉棒下分明須薦取


第三句問荅分明有言語諸方尽有好商量三孩兒皆怕苦

