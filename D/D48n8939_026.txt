國家圖書館善本佛典數位版, No. 8939 古尊宿語錄


雞鳴丑愁見起來還漏逗裙子褊衫箇也無袈裟形相些些有裩無袴無口頭上青灰三五斗比望修行利濟人誰知變作不唧溜


平旦寅荒村破院實難論解齋粥米全無粒空對閑與隙塵唯雀噪勿人親獨坐時聞落頻誰道出家憎愛断思量不覺淚沾巾


日出卯清淨却為煩惱有為功德被塵幔無限田地未曾掃攅眉多稱心少尀耐東村黑黃老供利不曾將得來放驢喫我堂前草


食時煙火徒勞望四隣饅頭子前年別今日思量空嚥津持念少嗟歎頻一百家中無善人來者秖道覓茶喫不得茶噇去又瞋


禺中已削髮誰知到如此無端被請作村僧屈辱飢悽受欲死胡張三黑李四恭敬不曾生些子適來忽爾到門頭唯道借茶兼借紙


日南午茶飯輪還無定度行却南家到北家果至北家不推註苦沙鹽大麥醋蜀黍米飯虀萵苣唯稱供養不等閑和尚道心須堅固


日昳未者回不踐光隂地曾聞一飽忘百飢今日老僧身便是不習禪不論義鋪箇破蓆日裏睡想料上方率天也無如此日背


晡時申也有燒香禮拜人五箇老婆三箇癭一雙面子黑皴皴油麻茶實是珍金剛不用苦張筋願我來年蠶麥熟羅睺羅兒與一文


日入酉除却荒涼更何守雲水高流定委無歷寺沙彌鎮長有出格言不到口枉續牟尼子孫後一條拄杖麤楋蔾不但登山兼打狗


黃昏戌獨坐一間空暗室陽燈光永不逢眼前純是金州漆鐘不聞虚度日唯聞老閙啾唧憑何更得有心情思量念箇波羅蜜


人定亥門前明月誰人愛向裏唯愁卧去時勿箇衣裳著甚蓋劉維那趙五戒口頭善甚竒怪任山僧囊罄空問著都緣不會


半夜子心境何曾得暫止思量天下出家人似我住持能有幾土榻牀破蘆老榆木枕全無被尊像不燒安息香灰裏唯聞牛糞氣

