太虛大師全書數位版, No. 20 第二十編　詩存


一嬾石， 不是物。 本非仙， 亦非佛。
本非妖， 亦非怪。 喚作人， 舌爛壞。
光明說， 卓特聞。 忒磊落， 誰與群！
孤峰宿， 浮塵裏。 上下乘， 莫能部。
奇而庸， 狷而狂， 龍飛翔， 象放浪。
凌太虛， 塔無縫。 金星歌， 木叉頌。
閱春秋， 經歲月。 示肺肝， 投膠漆。
炎鬱悖， 涼颼颼。 聲相應， 氣相求。
臭味同， 道誼密。 互贈答， 韻言積。
團圞月， 松梢挂。 風雨叢， 葡萄架。
語是謗， 默是墮， 將奈何， 免斯過！


半畝方塘一鑑開， 天光雲影共徘徊。 問渠那得清如許？ 為有源頭活水來。
二十八宿雲宵遙， 露天木落霜花飄。 丈夫一試好身手， 百萬軍中奪錦標。
聞者耳聾見者瞎， 逼塞虛空真促狹， 坐斷舌頭舌更長， 佛祖來也棒三十。


一真無是無非是， 悟徹心源覺始回； 實相淨明華屋現， 圓聞夕照妙門開。
漸修兼誦頂光咒， 增進先拋掌酒杯。 七趣五陰留不住， 者條歸路絕疑猜。


心精非真非非真， 習氣瀑流恆轉輪； 此法佛常不開演， 等閒人盡迷根塵。
一毛端上寶王剎， 萬化光中常住身， 聲色見聞剎那滅， 旅中誰辨主亭人。


黑漆泥團忽打通， 一多長短亦含容； 踏翻宇宙浮漚上， 逼塞虛空剎那中。
黃歇浦邊無住住， 飛來峰頂不逢逢， 若詢靈隱靈何隱？ 覓取羚羊掛角蹤。


飛夢漢江塵， 一談微遠因， 影中同現影， 身外獨呈身；
了了心無住， 澄澄意更伸； 隨流得其性， 來往海之濱。


廬山縐而瘦， 溈山皴且肥， 善哉唐司馬， 肉山名入微。
翠韻隴阡落， 白煙林谷飛， 冬樹未秋色， 幽峰含明暉。
鐘磬遙響空， 松杉寒映扉， 燒痕辨遺址， 梵宮是耶非。
臨風一隕涕， 縱橫沾裳衣， 諸禪願努力， 重增佛日輝！


當年踢倒淨瓶， 今日揮來禿筆， 要識大溈家風， 牧牯鍤鍬仍昔。
從爐煉聖烹凡， 不辭金銀銅鐵， 且來擔瓦挑泥， 人人一齊著力！


眾生心海如來藏， 諸佛法身常寂光， 鱗甲羽毛體無別， 山川木石用全彰。
本來未有一絲隔， 出進何須兩腳忙？ 水月重重普門境， 現前親證絕思量。


墮世年復年， 忽滿四十八， 眾苦方沸騰， 遍救懷明達。
仰止唯佛陀， 完就在人格， 人成佛即成， 是名真現實。


若問佛法何所指？ 三藏教詮五乘理。 說明世間情器聚， 循三雜染轉五趣。
有情修學從何始？ 三皈五戒為基址。 出世要依三法印， 五分法蘊證清淨。
大乘行果更難思， 歷三僧祇五位居。 法相無量探精奧， 三性五法提綱要。
三諦真俗中善巧， 法華五重玄義妙。 大方廣佛華嚴經， 三觀五教宣圓音。
三身五智佛果證， 淨密禪宗俱攝盡。 願令佛法僧三寶， 速遍五洲常祈禱！


性相常住， 非古非今； 法界清淨， 即境即心。
唯大菩提， 法王立極； 惟大慈悲， 聖師垂則。
繄我支那， 挺生玄奘， 儀型迦文， 精持三藏。
履瑜伽地， 炳般若光， 靈珠曄曄， 奕世芬芳！
是寶明海， 是大圓鏡， 是舍那體， 是彌陀性。
守清得之， 定如供之， 昱山塔之， 太虛頌之。
因陀羅網， 重重涉入， 一攝一切， 一切一攝。
熾然莊嚴， 性自解脫； 熾然讚歎， 性離言說。
但如是觀， 莫分別思！ 大地佛子， 敬斯仰斯！


第四代祖， 優波毱多， 去佛匪久， 行跡先訛。
傳來振那， 時地彌遠， 大化威儀， 何從指點？
爰此象邦， 歷三千載， 率眾乞食， 彷彿猶在。
哀告娑婆， 三寶難值， 瞻茲遺型， 敬受勿失！


稽首慈氏佛， 一生補處尊！ 居兜率內院， 方便攝三根。
弘演深密教， 開示瑜伽論。 當來下人世， 說法度含生。


三中無十， 十中無三， 十三三十， 無端如環，
不攝不入， 無欠無餘， 即非三十， 是名太虛。


勤儉起家， 孝悌立本， 相以淑賢， 紹以佛種，
厚德載福， 乃臻耆壽， 流茲芳馨， 太上不朽。


眾生癡愛， 菩薩大悲， 因是有病， 因病有醫。
應病施藥， 唯適所宜。 心淨土淨， 為大總持。


南風浪浪兮， 吹來大地春光， 萬紫千紅咸欣賞。
南風熏熏兮， 吹開慘霧愁雲， 青天白日共歡欣。
南風煦煦兮， 吹盡魔氛殺氣， 聯合國皆慶勝利。
南風浩浩兮， 吹去塵勞俗套， 人人快活無煩惱。


六橋煙水， 三竺香雲， 正覺南屏鐘破曉；
雙樹戢輝， 五天潛響， 卻欣東土佛常春。


龍得水以靈通， 文瀾騰覺地；
山有僧而名貴， 烈日炳炎洲。


五老此留形， 清淨為心皆補怛；
普門無定相， 慈悲濟物即觀音。


鳥談不生法， 雲畫太平圖。
四山天作蓋， 萬石海為鄰。


海上有山森萬石， 人間渡世仗宏船。
有人來續虎溪笑， 茲地重開蓮漏聲。


諸惡莫作， 眾善奉行， 一德一心斯至矣；
多福自求， 鉅災共息， 千手千眼其嚴乎！


心非內外中間， 得無所得；
法離見聞覺知， 生即不生。


大雄包萬化源， 法雨弘施， 草木昆蟲沾利益；
正覺超三乘表， 身雲遍滿， 虛空世界放光明。


芬郁靈臺， 三際寂光常照徹；
華嚴覺地， 十方剎海總含容。


禪貫浙川， 昔有桂香曾遍馥；
教融漢藏， 今應柏翠此長春。


寶塔重輝， 開國家治平昌運；
金容再耀， 建民眾信仰中心。


真識顯而實際彰， 舒海目於寶方， 俯提十地；
至道圓而粹容顯， 挺光儀於垢域， 下控三乘。


但知愛國利民， 革命歷艱危， 屢仆屢興成大業；
不忘悟人覺世， 捨身示群眾， 即空即假入中觀。


從漢皋聞佛說， 十年來修學精進， 宏護無間， 直欲現身滿普賢行願；
周海國轉法輪， 一心待領導群流， 張至教， 何期撤手歸常寂道場？


廿年友誼， 十載佛緣， 說法莫干山， 遍正覺談常在憶；
一代通才， 萬方多難， 驚心黃歇浦， 太平洋水普騰哀！


憶昔偕登廬阜， 發現大林， 後蓮社繼開， 七載精勤功不朽；
悼今忽逝迎江， 曾修古塔， 又華樓創建， 一生堅卓道堪尊。


慧證真如， 乘願再來興佛教；
觀成自在， 隨機四眾會青年。


勝軍論後有斯文， 公已追蹤先覺；
石埭門中空上座， 我尤孤掌增哀！


塔髻凌空， 七寶莊嚴開佛剎；
坪林聳秀， 四山蒼翠映禪襟。


恢復溈庭， 我亦聞風興起者；
重光密印， 公其乘願再來人！


奪卻境人， 行深般若波羅密；
都非心物， 義證菩提阿耨多。


西天玉佛來東土， 南海金仙過北臺。
毘勒非無亦非有， 真如何異復何同！


在國民痼疾通病下， 儘先去私戒懶， 方可趕上人程， 為國民樹立模範；
從佛教機關法團中， 實踐為公服務， 乃能養成僧格， 將佛教振興起來。


前三三與後三三， 諸佛群生共一龕， 弄巧文殊成大拙， 惹人今古費疑參。


得聞妙義障雲開， 權實雙融法界恢， 寶藏已知自家物， 窮兒猶自費疑猜。


遊心物外禪初妙， 愜意人前句轉神； 拈卻一痕天水碧。 寥寥孤月孰為鄰？


春風春雨訪伊人， 半榻茶煙洗客塵； 直到形骸忘盡後， 清談一室豁天真。


不從空劫出今時， 藏密分明六合彌； 腰下築拳憐鈍漢， 大唐禪子本無師。


一宿曹溪覺永嘉， 晴空霹靂忽交加； 歸來領略閒風月， 釣盡煙波算盡沙。


分不開兮團不圓， 風流慣說脫空禪； 等閒上下弄蛇手， 雙赤膊來纏一纏。


文長向下付云云， 善現談經帝釋聞； 眼向瞎驢邊滅卻， 家家骨肉樂天倫。


立身已在最高頂， 除卻太虛無上頭， 但向太虛重進步， 有人行處不堪遊。


十方馳驟不休休， 其疾如風憐白牛， 熱鬧場中閒探首， 爭誇絕技蹋皮球。


有尊佛， 不露身， 透天地， 出根塵。 一部蛙聲新鼓吹， 忽然驚起本來人。


寒謖謖， 冷颼颼， 蒲團坐， 衲蒙頭。 少林乞得安心法， 不計人間春復秋。


塗毒鼓， 不可聞； 平地上， 現古墳。 要知祖父家中事， 墨汁烏紗夜半文。


覺海立， 空漚生； 全翻轉， 不留情。 拈起手中柱杖子， 東西南北任縱橫。


活潑潑， 死佯佯； 兩不取， 沒商量， 秦時鍍礫磚誰識， 三尺寬來八寸長。


把不住， 推不開； 攘攘往， 熙熙來。 泗州入定瓜州出， 卻道君子也愛財。


休懵懂， 莫癡獃； 脊梁骨， 豎起來。 管教一旦翻身轉， 地轉天旋六合開。


持戒律， 犀角堅； 究教理， 牛皮穿。 但能消得歸自己， 也是如來清淨禪。


一句佛， 親切持， 定散貫， 覺夢齊。 谷底鶯兒出喬木， 梁間燕子簇新泥。


與君道， 君莫驚！ 三淨業， 一心清。 竿頭一步終須進， 不是鴻毛身命輕。


丟丟丟， 不須留； 去去去， 莫回頭。 棄唾何堪取再食， 回頭便是禍根由。


漫言大道木無生， 實是無生無不生； 了得人天若泡影， 好從泡影說緣生。


若能行地無行跡， 登地由來無地； 天女曾詢舍利弗， 汝阿羅漢得何曾。


種桑麻者得麻桑， 極目青蔥遍大荒； 且造善因求善果， 不須疑惑費商量。


佛化新開坦蕩途， 人人在握有靈珠； 四邊莫觸真般若， 中道何曾落有無！


從來生者死之徒， 生死同歸法性都； 人法雙空無一事， 遍行原不涉程途。


截卻俱胝一指禪， 東歪西倒夠胡纏； 年來自笑貪心甚， 飽食還期得穩眠。


惟心惟太虛， 而無太虛量， 存量以為心， 幻現太虛相；
遂立太虛名， 還以翳心鏡， 逐此相與名， 寧識太虛性！
太虛非形相， 君何形相搜？
太虛非名字， 君何名字求？
太虛非聞見， 君何聞見留？
太虛非因果， 君何因果論？
太虛非魔佛， 君何魔佛分？
太虛非大小， 是君心小大； 太虛非太虛， 是君心變帶。
君雖不是渠， 而渠實是君， 故君渠與親， 莫能解其紛。
君知渠是君， 是君無復渠， 無渠君亦無， 惟心惟太虛。


吾無隱乎爾， 何處不呈身！ 世界亦非果， 微塵焉所因。


人天長夜， 宇宙黮闇， 誰啟以光明？
三界火宅， 眾苦煎迫， 誰濟以安寧？
大悲大智大雄力， 南無佛陀耶！
昭朗萬有， 衽席群生， 功德莫能名！
今乃知： 唯此是真正歸依處； 盡形壽， 獻身命， 信受勤奉行！


二諦總持， 三學增上， 恢恢法界身！
淨德既圓， 染患斯寂， 蕩蕩涅槃城！
眾緣性空唯識現， 南無達磨耶！
理無不彰， 蔽無不解， 煥乎其大明！
今乃知： 唯此是真正歸依處； 盡形壽， 獻身命， 信受勤奉行。


依淨律儀， 成妙和合， 靈山遺芳型。
修行證果， 弘法利世， 燄續佛燈明。
三乘聖賢何濟濟， 南無僧伽耶！
統理大眾， 一切無礙， 住持正法城。
今乃知： 唯此是真正歸依處； 盡形壽， 獻身命， 信受勤奉行。


徹金剛際， 是菩提場； 敷如來座， 一切吉羊！


心慈無瞋， 猛獅亦馴， 各安生理， 天下歸仁。


十方無壁， 達磨覿面， 空殞梅枯， 者個不變。


一扇板門蚌開閉， 六面玻窗龜藏曳， 棺材裏歌薤露萹， 死時二十有八歲。


你， 你， 我認識你， 我認識你， 你就是你。


法門寥落， 道樹凋殘， 龍象蹴踏， 其任誰堪！
茲有大師， 廣開粥飯， 鐵額銅頭， 十方聚會， 龍蛇不分， 涇渭自判。
乃乘如實之道， 游戲地獄人間。 一根釘耙四條齒， 橫掃千軍無敢當！


大千經卷剖微塵， 幻化身同法性身， 摝取碧潭空界月， 始知非假亦非真。


六大無居， 形周法界， 一圓不立， 體露心源。
證密因於赤城， 現妙嚴於白鶴。 剖微塵出大千經典，拈莖草作丈六金身。
威音前馬角，高卓杖頭；空劫外龍華，曲蟠如意。


本佛心， 觀世音， 宣法音， 度人心。
佛心人心無二心， 世音法音唯一音，
二心非真心， 一音即圓音，
真心燦燦超今古， 落落圓音貫古今。


方便以通俗， 引之令入真， 正聞熏聖教， 思修證法身。


佛法如如萬法融， 真真俗俗本圓通， 若能悟得無他事， 只在尋常日用中。


五乘三乘諸善巧， 一入法華無不妙， 君看蓮開果現時， 六根清淨佛光照。


若見諸相非相， 便見非相諸相， 了得皮毛本空， 幻成須菩提樣。


心佛眾生， 一如無別， 下同悲仰， 上齊慈力。


率身律儀， 澡心冰雪， 嚴己正人， 住持體立。


寬消峻怨， 和凝厚德， 事緣吉羊， 成由福澤。


隨順時機， 施行法教， 攝化無方， 廣學善巧。


三千年來祇園舍， 十六載前金陵城， 眉毛廝結不曾解， 水月空花更幾生。


要作法門龍象， 須親佛國聖賢， 普敬飛潛動植， 菩提涅槃自然。


分別瑜伽相， 圓明般若心， 解通深密義， 大振海潮音。


聖教照心， 佛律嚴身， 內外清淨， 菩提之因。


治學如樸學者， 辦事如職事僧， 講經師以宏法， 禪和子以持身。


進趣菩提道， 集修福慧糧， 貫通華藏梵， 法海湛心光。


釋尊三十成菩提， 孔子三十稱而立， 我亦三十弘法初， 汝應珍重汝三十！


雀啄復四顧， 燕寢無二心， 量大福亦大， 機深禍亦深。


武侯躬親， 國民胥賴， 宣聖耳順， 仁壽同登！


喜爾英年崛起， 紹隆佛種有人， 何竟秀而不實， 我乃悲慟無倫！


盡歷天時氣暑寒， 備嘗人世味甜酸， 大悲從此多方便， 也作尋聲救苦觀。


若人欲了知， 曾見一切佛， 先發菩提心， 生在真極樂。


不動菩薩座， 上生兜率天， 法界開心殿， 妙音聞密園。


以解導行， 以行驗解； 行解相應， 澄淨僧海。


淨素資生性乃全， 古云民以食為天， 舌根滋味調和處， 證此圓通第一鮮。

人啊！
生物啊！
祇是：
圓徹靈活全宇宙， 而沒有你我他，
但而，
你我他莫不是圓徹靈活的全宇宙。
知啊！
信樂啊！
進行你圓徹靈活的全宇宙的通路，
行啊！
精進啊！
實現你圓徹靈活的全宇宙真身。


吾之靈明以吾身為中心，
洞徹全身與環境以至太空無量之星海，
實現圓徹靈活的全宇宙真身。
人啊！
生物啊！
爾知此信向此行此精進此；
爾之靈明亦當以爾身為中心，
實現圓徹靈活的全宇宙真身。



春江畔， 衲衣憔悴；
曾相見， 曾相見， 暮雲輕斂， 暮風微扇。
畫梁飛去秋歸燕， 聯吟幾度星辰換； 千山千水， 好期重面！


思遠更情柔， 容易成愁，
百年歲月順風舟， 烏獲飛廉難挽住， 似水東流。
大陸莽殷憂， 無地勾留， 病魂且作夢中遊；
曾是幽居多感慨， 何況清秋！


批風抹月， 俄倚遍雕闌真個癡絕！
玉宇瓊樓， 無限高寒， 欲把蟾桂輕折。
問他今夕是何夕？ 卻正是中秋佳節。
望不穿遠浦長空， 一片波光明滅。
天際虹橋廿四， 襯深青淺碧， 益顯孤潔。
忽有清音盪漾， 情懷一曲， 洞簫吹徹。
心心七竅玲瓏， 跌宕飛動， 生生活活；
遊遍了天上人間， 早是胸填冰雪。


雲湧山邊， 浪湧山邊， 渺春光浩蕩無邊。
俯窺大陸， 人在峰巔；
看岫生雲， 雲如浪， 浪搖天。
雲斷還連， 浪碎還圓， 遠凝眸細草芊綿；
喜高花大柳， 香染絲牽。
且酌杯茗吟佳句， 炷爐煙。


疏林漠漠游絲織， 春山數點嵌空碧；
滄海一危樓， 憑消萬古愁。
風高浪腳立， 日暮雲頭急， 鳥倦滯歸程， 一枝一旅亭。


海外仙岑， 人間佛國，
白華紫竹堆堆， 恍蓬萊清淺， 金碧樓臺。
多有蓮花淨侶， 控青鸞黃鵠飛來， 閒消受茶清香靜， 幾度徘徊。
感深中州上士， 疑再世蘇髯， 只是憐才。
思平生道誼， 真個陳雷！
千里兩番風雨， 灑清言開我襟懷。
儻能使懺除綺語， 超出塵埃。


千日關期圓滿也， 看摶鵬息喜。
昨睹春風顏面， 豐華逾昔。
海上閒居饒逸趣， 人間流譽多知識。
終有時， 象擲與獅， 拿君休息。
觀幻化， 忘羅織； 離妄想， 清心跡；
伴爐香， 蓮漏足消長日。
一出剛逢菩薩誕， 重修要使天魔泣。
只眼前憐取菜花黃， 荳苗碧。


人影搖搖， 燈光淡淡， 糢糊一片沉吟。
雜零鐘碎梵， 飛度長林。
更聽淙淙流水， 好如彈錦瑟瑤琴。
儻添個娟娟明月， 豁盡塵襟。
離離一天星斗， 是點點詩魂， 燦燦來心。
這雄才奇氣， 神鬼憑臨！
一往豪歌高唱， 恐傾了梅尉仙岑。
快分付幽思清夢， 莫再相侵！


甬山頭， 一塔俯江流；
祥呈白雀， 禪參布袋明州， 十茆三洞望中收。


雪竇山， 曾應宋君夢；
九峰五巖， 二十里雲迎送， 瀑飛千丈玉龍縱。


資聖寺， 明覺顯禪師；
捷機俊語， 碧巖集裏曾知， 天下禪宗繼起誰？


上雪峰， 雲雨阻重重；
徒殷策杖， 未能撥破空濛， 彷彿當從夢裏逢。


心有天游萬化融， 風吹雪度長空；
逆流西上， 回首大江東， 歲又終。


乙丑年， 元旦樂行船；
風收雨歇， 昨宵舊染盡湔， 清朗乾坤新霽天。


虎邱上， 生公說法堂；
點頭頑石， 引人憑眺斜陽， 廿里蘇城七里塘。


寒山寺， 鐘聲到客船；
詩字雙絕， 一碑中外流傳， 曉色蒼茫憶古禪。


寶筏菴， 廿載一詩龕；
昔時頻過， 畫中禪意重參， 梅欲相將鄧尉探。


報恩塔， 九層凌碧霄；
寶坊瓊宇， 三吳首剎岧嶢， 玉帶河環一水遙。


靈山古， 佛殿閱千春；
嶺環松抱， 溪聲常轉法輪， 玉宇瓊樓湧現新。


一臥靈山忘歲暮， 忽驚白遍深樹；
珠網羅空， 法身堂堂露， 光交錯。


碧巖下， 古洞辟炎寒；
松竹爭翠， 楓栗飛丹， 萬峰高擁一樓安。


披翠徑， 乘興上巖頭；
晨曦吐豔， 朝露忘憂， 一聲長嘯岫雲收。


兩株柏， 雙飛綠鳳凰；
冬含日煖， 夏引風涼， 秋月春山湛佛光。


磐石上， 偶坐喜山空；
明明寶海， 浩浩天風， 帝網森羅夕照紅。


呵開硯底， 凍住毫端，
不信人間春已至， 重裘猶自怯春寒， 獸炭一爐殘。


莫干山上夏清涼， 招聚東南文物。
雨後劍池增勝概， 雙瀑飛鳴崖壁。
虹飲霞波， 蟬吟竹蔭， 瓜藕調冰雪。
布鞋芒笠， 個中誰是人傑！
堪憫多難， 民生頻年憔悴， 災又江河發。
列國爭雄相起仆， 戰雲天際明滅。
一念回頭， 同登彼岸， 風拂青螺髮。
萬峰深處， 高空獨朗心月。


長江水急， 駛不停留；
淵淵藏識， 汨汨天遊， 蘆花明月不勝秋。


口慈逝覺， 勇逸嚴颺；
必愚乃智， 惟敬斯剛， 四大明王護道場。


雲影裏， 日面佛舒輝；
林深筱密， 山在青濛翠， 數聲幽鳥破煙飛。


山欲睡， 楓林亦紅褪；
遙望玄關， 瀑布巖飛墜， 灌頂醍醐觀自在。


師性馴時先師靈骨在； 象王行處萬象法身融。


雲影波光天上下， 濤音松籟海中邊。


入門親證慧無相， 到寺方知泉自清。


且向洪鑪拈片雪， 直從平地起孤峰。


雲影波光天上下， 松濤竹韻水中央。


萬木參天嚴佛國， 雙松夾道護山門。


雙峰接引塵勞侶， 一道昇登解脫門。


民國元勳驚忽逝， 蓮臺上品卜高生！


佛乘自昔尊開士， 國學於今失大師！


精忠報國追先哲， 碧血丹心照汗青。


現將軍身， 拯國救民； 行菩薩道， 護教培僧。


勝利和平憑奠定， 勳名德業永昭垂。


籌譯漢經， 縉雲刱議； 逖聞噩耗， 京國追懷。


願將佛手雙垂下， 摩得人心一樣平。


接引逢三聖， 虔誠秉一心。


寺僻惟餘雲作伴， 潭清卻許月來窺。


花為世上莊嚴客， 藥是人間保護神。


養成國士憑中學， 發達人生至大雄。


癡絕閑心盡， 禪餘韻事饒。


神會語言外， 爽飛眉宇間。


好從佛閣閒田地， 高建僧園正法幢。


普門眾相原無相， 悟道因言不在言。


據千光座示心地， 坐一微塵轉法輪。


振臂一呼來谷響， 仁心萬物有天知。


慧眼觀無我， 善心唯利他。


遙觀極樂天邊月， 去作蓮花會上人。


不住布施相， 常生清淨心。


荷擔如來家業， 住持圓覺伽藍。


慧海翻瀾彰萬法， 明星舒彩悟唯心。


破除執障心彌普， 洗盡貪嗔意乃衡。


大乘總持惟般若， 良材實現是菩提。


慧海不波原妙有， 碩人無像即真空。


法豁雅化淵明溯， 蓮社風規惠遠依。


至人若無若虛， 盛德不矜不伐。


海天浩浩風常定。


悟澈心源方信佛， 嚴持戒律始為僧。


竺國梵僧傳佛法， 霞天錦地露心光。


未許波紋生古井， 閒看塔影高邱。


演揚清淨微妙法， 密在汝邊非他求。


聞見欲眾而采擇欲謹， 學問欲博而行己欲敦。


言思盡處非空有， 現實超然出幻真。


那得清如許， 源頭活水來。


覺樹之根， 善芽所萌。


衣如作畫須求澹， 山似論文不喜平。


真漚乍逝圓澄海， 露地當馳大白牛。


人間到此塵囂盡， 應發菩提向上心！


滄海浴紅日， 波濤映白雲。


仁術佛心行古道， 神針法灸起沈痾。


智慧長生最清淨， 緝熙何處不光明。


學貴知要， 不在貪多； 用貴適時， 不專泥古。


嚴切己對治行， 不加矯飾； 除悟他當機語， 少作閒談！

