太虛大師全書數位版, No. 20 第二十編　詩存


巍巍一太白， 獨冠萬山雄！ 雲壓金峨白， 霞蒸玉几紅；
松杉青掩映， 巖石碧玲瓏。 苦行感星宿， 深林湧梵宮；
鐘聲流遠籟， 花雨散遙空。 大法宏臨濟， 單傳繼少崧；
甬中稱佛地， 宇內仰禪宗。 棒喝誰能會， 諸方拜下風。


危峰插半空， 巖石峙玲瓏； 煙樹迷春洞， 雲林送晚鐘；
鹿鳴青巘外， 猿嘯翠微中： 一段天然境， 優游興不窮。


寒月照禪床， 清輝冷襲裳； 溪聲流日夜， 梅萼綻風霜；
未睹三分白， 先聞一段香。 禪心澹無著， 消息露堂堂。


客自江北來， 未言淚先垂， 為述災荒狀， 慘然異恆時。
斗金易斗粟， 一粟一珠璣； 眼看秋收至， 聊以慰衷私。
波臣復為虐， 橫流淹沒之； 舍宅皆無存， 飄泊失所棲。
一片渺茫裏， 四顧絕煙炊； 哀哀懷中孩， 號號向母啼，
哭聲震天地， 死生悲別離！ 死者葬魚鱉， 生者熬寒飢；
貿男并鬻女， 博得升斗貲； 隔日糧又盡， 空腸轉若雷。
輾轉殞溝壑， 誰為掩其尸？ 髑髏棄荒野， 祇供禽獸肥。
斯民亦何辜？ 上天胡不慈？ 我憫饑饉苦， 欲化稻梁施！
嗟茲眾苦宅， 滿目皆瘡痍， 未能出三界， 低徊空自悲！


入夏苦炎鬱， 安禪太白峰。 懸崖千丈瀑， 空谷一聲鐘。
靜夜宜明月， 芳鄰是古松； 尋源臨絕巘， 洗缽一驚龍。


乘興攜禪侶， 扁舟泛太湖； 潮痕平兩岸， 水勢匯三吳；
月皓沙彌淨， 風恬浪不麤； 扣舷聊自詠， 此樂世間無。


彫寥九月秋， 惆悵霏霏雨； 蕭瑟暮林寒， 蓬茸荒草腐；
傷將佛日蒙， 思揭魔雲睹； 耹彼滴無停， 惱人心最苦。


識得蒼狗幻， 浮生誠如寄， 忽忽光陰幾， 童年耄易至。
春冬秋夏四， 時時物景異， 重陽今已蒞， 佳節寧忍棄！
且為引朋類， 躡屩破冥翠。 霏霏寒葉墜， 群山如醉睡；
搜尋窮幽邃， 空谷驚魑魅。 行行巖岫次， 各契煙霞志；
嗟彼役名利， 辜負逍遙地。


遁世翛然脫俗塵， 優游惟與水雲親。 心虛不慕朝中貴， 道大寧憂缽內貧！
千里關山兩芒屐， 半瓢風月一閑身；古句 于徐自適煙霞性， 往返天台雁宕頻。


汗漫九垓上， 踽踽已忘秋。 一缽千家飯， 孤身萬里遊。古句
裁雲持衲補， 渡海取杯浮。 了卻看山願， 天涯足跡周。


十分相似幻耶真？ 普印千江月一輪。 我不是渠渠即我， 身離於影影同身。
幾時剃染成僧相？ 何處丹青著色塵？ 萬法了知皆意象， 不妨呼作假名人。


偏覺月光今夜清， 披襟小立嫩寒生。 參差兩岸荻蘆白， 灼爍一江星斗明；
笛裏離愁吹不盡， 舟中淺睡夢難成。 每逢客路頻思返， 返得家鄉更悄情。


灰飛葭琯又將春， 學道依稀未識真； 唯佛能知因念佛， 無塵可出始超塵。
夢中悟夢重迷夢， 身外非身恰是身； 漸已當前無一物， 白雲空翠冷相親。


各有蒼蒼一塊天， 青巖冷抱白雲眠； 浮華我不懷榮辱， 明月何須計缺圓！
山裏尋山山合笑， 影中顧影影相憐； 虛空突出金剛眼， 覺後空空無大千。


一舸衝波上， 行經九折巖； 篙頭三尺濕， 峰髻一輪銜。
微韻生寒溜， 斜風橫片帆； 蒹葭盈兩岸， 望似白雲緘。


野航過我此三回， 已是薰風欲放梅； 文種宅知何處是？ 武陵溪色費疑猜。
一灣水入山中去， 兩岸山移水底來； 轉憶前番秋夜好， 蘆花映著月明開。


世亂乘桴浮海遊， 幾年鴻爪九垓周。 臨風一灑憂時淚， 吐氣將為澤國湫；
寶劍騰輝無限意， 金甌欲缺不勝愁； 圖南未展垂天翼， 惆悵茫茫五大洲！


踏遍山隈又水隈， 梅應笑我鶴應猜。 虛空世界渾無住， 領袖文章不易才。
天女散花何處室？ 生公點石此間臺。 而今一覺繁華夢， 慘澹斜陽照古槐。


遯跡安然不自猜， 禪關近築甬江隈， 遙望日落登高閣， 為看潮生獨上臺。
唯是我人能愛我， 是真才子解憐才； 得君俊逸清新句， 月下沉吟倚古槐。


春風弄衣袂， 得得一登臨， 龍種欲何覓， 雞鳴且共尋。
臺城一悲古， 世界幾回今； 不見月湖月， 惟聞流水音。


莽莽神州此一樓， 憑欄須是最高頭。 三山隱約窺天外， 萬里蒼茫入眼悠；
牛斗已無王氣射， 禹疇空有亂雲浮。 登臨恍讀傷心史， 遙對莫愁無限愁！


江上一為眺， 江干爭渡喧； 日沉帆倒影， 潮落岸留痕；
楓老丹霞映， 波晴白雪翻。 薄寒憶歸去， 燈火見前村。


幾經吟座拜翩翩， 染得衣香久更鮮。 黃面老今年六十， 白毫光滿界三千，
偶從禪意得詩趣， 不住中流況兩邊！ 八指名成壽無極， 恆河沙數未能詮！


一片迷離斷後魂， 可憐欲覓已無痕； 心香縷縷難為價， 識浪微微別有源。
度世偏宜成石佛， 前身應是侍祇園。 根塵恰似空華歇， 獨向清溪聽曉猿。


九死癡魂還作夢， 一生知己不多人借句。 豈無大澤名山隱？ 何事輕塵軟浪親！
幻海飄蓬餘結習， 亂雲籠月見精神。 齎將萬斛明珠淚， 槁立斜陽獨笑顰。


不堪回首大江東， 霸業空餘氣尚雄； 千古廢興歸野哭， 九州吹息盡雌風。
腥羶未許靈波滌， 天地終遭毒霧蒙； 一片河山殘照裏， 好看無奈不禁紅！


花木蔚然處， 禪房空氣清。 閑閑疏影動， 脈脈嫩香生；
彌喜嵐光淨， 微聞流水聲。 此間信幽絕， 小憩足怡情。


一自成仙去， 名山鶴有臺。 白雲迎客掩， 丹桂傍巖開；
鑄此靈奇境， 應窮造化才。 一亭秋寂寂， 煮茗共傾杯。


粵海仰喬木， 空山幸識荊！ 林楸奇氣鬱， 叢桂妙香迎；
清淺雙溪水， 潺湲萬古聲。 斜陽澹秋草， 何處卜佳城？


鵑泣山中月， 龍蟠天上池； 遊當秋寂寂， 歸合夜遲遲，
巖石坐忘世， 溪雲吟入詩； 寒蛩苦嗚咽， 應亦為悲時。


翛然重向此徘徊， 詩興遊懷兩未頹。 溪水潺湲流似故， 山林蔥鬱氣佳哉！
百年陳夢三生石， 一片斜陽萬古懷； 料得秋風憑眺裏， 白雲黃葉總成堆。


如此長風未可乘， 祇宜高臥白雲層； 霜鐘韻破深宵夢， 石壁光生古佛燈；
曉色寒凝千疊翠， 月明曾照六朝僧。 他年縱有盧行者， 手植菩提愧未能。


不見梅花影， 蕭蕭葉落亭； 鳥歸飛更疾， 山睡看還青；
宿雨欺殘菊， 靈風度古馨； 袈裟一角地， 四顧獨惺惺。


峽入羚羊若筦窺， 舟吞摩竭費猜疑。 平平過去初無險， 細細端詳亦大奇。
兩岸芙蓉青綽約， 一江緗綺碧參差。 看山要有看山眼， 徹骨還須不損皮。


窈窕蓮花洞， 溪聲靜裏聽。 峰晴雲暮白， 地煖草冬青；
積翠侵衣冷， 回飆帶虎腥。 憑欄默然坐， 無語對山靈。


漸到雲深處， 微溫靄曉暾； 峰高積寒翠， 松老露奇根。
色相皆空相， 無門即是門； 鐘聲生滅裏， 溪水自潺湲。


向陽纔見數枝開， 便把春光漏洩來， 得氣獨先天地物， 託根深在水雲隈。
冰飢玉骨花魂瘦， 冷月尖風鶴夢回。 忽憶西湖林處士， 吟肩寒聳幾低徊。


不堪交臂已非故， 可奈回頭歲又新！ 容易光陰客中過， 最難兄弟老相親！
尋常啼笑紛哀樂， 漸覺悲歡隔夢塵； 且共忘情遊物外， 眼前惜取白雲春。


桂香猶記染衣巾， 又見寒梅照眼新。 高士倦拋青史臥， 野人閑與白雲親，
乾坤夢裏驚棋局， 涕淚樽前灑麴塵； 溪上好花開恰半， 且來同賞早遲春。


翩翩散去憐飛鳥， 落落相看惜曉星； 閑狎白鷗忘歲月， 遙觀紅日浴滄溟。
無心石女春難動， 入夢金仙睡欲醒； 莫向色聲邊上覓， 性天風月本無形。


瘦月緣山上， 寒蛩伏草鳴， 暗香窗外滿， 虛白室中生；
坐久衣微冷， 談深語倍清， 輕風颯然至， 天籟雜吟聲。


萬仞峰巔獨嘯吟， 餘音散入海潮音。 寸心漸共孤雲遠， 隻手舒援大陸沉。
陌上人都歸日落， 天涯客不畏風侵。 班班點點翔空際， 莫辨山禽與水禽。


夕陽紅褪近黃昏， 遠遠青山淡淡痕； 細草芊綿霽春色， 和風駘蕩養花魂。
臨流漫動匿王感， 聽鳥休因望帝冤； 閒恨閒愁自朝暮， 暫能歡樂且忘言。


溪聲落落無今古， 山色悠悠自舊新； 蒙叟道窮天地閟， 坡公心與物民親。
精魂各有三生石， 世界誰憐一聚塵！ 獨抱憂濠上隱， 渾忘花月滿簾春。


粵山繞珠江， 碧螺纏銀練， 映作琉璃色， 畫出芙蓉面。 玲瓏安期巖，
莽蒼越王甸， 鶴舒昔曾登， 雙溪乍相見， 分明舊精魂， 重向石上現。
吟心與禪心， 渾然成一片； 秋高又春深， 往來願忘倦！


乾坤白茫茫， 古今青濛濛， 光明聚千里， 風雲舞萬能。
豔豔熒熒春桃李， 淒淒清清秋芙蓉， 黑自為烏白為鵠， 曲自為棘直為松；
平等社會一群蟻， 專制帝國一窠蜂； 經綸世界憐巧蛛， 肥遁皋澤悲寒蛩。
物各有知能， 物各有蔽封， 腕上慧劍皆現成， 羅網重重當決衝。


四海名花釀酒醇， 修羅一飲醉千春。 冷雲盡化纏綿雨， 酣夢偏多涕淚人。
山外溪流有清濁， 瓶中粟米雜新陳。 支離破碎逢今日， 欲率天民作地民。


乾坤一榼酒清醇， 萬古千今醉裏春。 卓爾立時渾有物， 塊然忘後更無人。
風雲日月天仍麗， 禮樂詩書跡盡陳； 滄海桑田經百變， 應憐猶是葛天民。


造化洪爐多神奇， 不拘一格鑄人才， 擎頭戴角英靈漢， 法界遊戲時往來。
天上群星拱北極， 山川佳氣匯南臺， 七十二峰各雄傑， 雁峰實為五峰魁。
聞道雁峰壽佛寺， 異蹟尤稱世所稀。 壽佛乃是彬州產， 一登衡霍心地開，
自性寶藏用不竭， 神功聖德般般齊。 一旦因緣時節至， 潛輝幽光揚太微，
金剛倒作金剛垞， 楖標橫擔頭不回。 東州全州無定蹤， 彼岸此岸兩俱離，
一去全州尤奇絕， 河流能塞山能移！ 消息悠悠迄今日， 五百再來應符期。
乃有柏公天人師， 生稟巖巖超世姿， 唯茲法運浸衰日， 披裟笑挽頹波頹。
重為山靈增顏色， 紀物誌事徵歌詩， 興懷前賢啟後賢， 恢恢鴻業振古垂！


壽佛宗風自一家， 名山勝事總堪誇！ 月臺望塔玲瓏遠， 煙雨彌空罨遮；
春滿瀟湘長青草， 日生滄海吐紅霞。 衡峰七二饒佳趣， 宛似芙蓉朵朵花。


日月拋人急， 風雲入世深， 江河空浩渺， 山嶽自嶔。
佛性不生滅， 英雄幾古今！ 為憐天亦老， 應有憂心。


法幢何峻偉？ 高出海雲顛。 雨滴林間翠， 晴凝江上煙；
奔騰慕龍象， 飛躍羨魚鳶。 太息成寥落， 人天兩黯然！


微風細雨釀餘寒， 花落春歸路未乾； 偶共片雲江上駐， 最宜圓日海中看。
浮生歲月蹉跎易， 如此乾坤進退難！ 寄語魯人休也便， 一般蕉鹿夢須殘。


雨時猶帶一分寒， 炎夏方長未易殘。 遠客偏多愁裏感， 故鄉祇在夢中看！
年來卻為嚶嚀誤， 此際真成去住難。 別有憂思眠不穩， 非關月影上闌干。


人間溽暑又嚴寒， 易葛移裘總覺難。 劍作龍吟亦徒爾， 夢如螺旋未能殘。
一天星斗明明見， 滿地胭脂默默看； 萬種愁懷誰遣得， 曉猿啼徹大江干！


斜風橫雨不勝吹， 沉碎河山萬古悲。 喬木蟠龍思故土， 落花啼鳥愴空祠；
甘心銜石同精衛， 忍死餐薇孰伯夷！ 夜夜怒濤驚拍岸， 停舟垂淚獨尋碑。


說別真成別， 言歸今始歸。 無端來復去， 不識是耶非！
歲月身如擲， 風雲手嬾揮； 千峰萬峰頂， 長嘯一沾衣。


平生弈弈飛動意， 欲決滄海回橫流； 忽逢慷慨悲歌士， 各有沉淪破碎憂。
力弱難援天下溺， 心孤遑恤眾人仇。 別來思子不可見， 望斷蒼茫雲盡頭！


不入塵勞境不融， 聖賢仙佛一般空。 高天廣地微茫裏， 萬古千今夢幻中；
心鏡虛明非拒物， 耳根圓徹不妨聾。 欲憑海水為喉舌， 吐抱傾懷一折衷。


功到洪鑪點雪融， 矯然鸞鳳翅摩空！ 青山不逐浮雲變， 群象虛涵碧海中。
如此波濤喧宇宙， 要憑霹靂振頑聾！ 慧光不返娑婆照， 誰慰殷殷古佛衷！


日月回互照， 虛空映還掩， 有時風浪浪， 有時雲黯黯；
萬象恣妍醜， 當處絕塵點； 雖有春秋筆， 亦難施褒貶。


餘霞散成綺， 虛空忽縇染， 恰恰紅塵漠， 恰恰青天湛，
悠然出岫雲， 無心自舒歛。 泰山未嘗增， 秋毫未嘗減。


佛身集無盡， 證入法華禪； 聞性聲常住， 靈山會儼然。
彌陀離念得， 極樂自心圓； 何必破顏笑！ 袈裟誇獨傳。


數載愁顏一旦開， 千年重見遠公才。 堂皇幾坐菩提樹， 談笑曾登般若臺；
高蹈還殷入廛願， 前身應是淨居來！ 自慚羽弱飛無力， 洙泗頹波挽未回。昔憨山以曹溪喻洙泗


未能相喻不言言， 默爾潛消萬劫冤； 舉世方隨雲變幻， 幾人深見道根源！
微茫淺霧籠新月， 黯澹斜陽照古原； 禍極天心猶未悔， 沉沉大陸待誰援！


中原破碎復支離， 不幸人生值此時！ 靈運中年感哀樂， 東坡老筆雜歡悲。
陰成綠葉嗟無及， 絲盡春蠶不自知； 猿鶴沙蟲憑變化， 伴君黃鵠且吟詩。


海天此雄鎮， 風浪拍山高， 浩蕩一樓古， 登臨萬慮拋。
巒光橫戶牖， 雲影臥波濤； 脈脈斜陽裏， 微聞鐘磬敲。


德本多生植， 禪風一世高； 性須緣起盡， 心肯有情拋；
願力超儕輩， 慈懷靖怒濤。 高吟起沉寂， 松下細推敲。


南風慍解百憂襟， 品石評花喜莫禁。 濁世不期逢淨土， 塵中何幸獲知心！
清遊細賞名園勝， 小住同為擊缽吟。 無限情懷誰遣得， 空山流水怕聞琴。


林泉祇合滌煩襟， 何事臨風悲不禁！ 萬樹蟬聲身世感， 一園秋色古今心。
詩成白璧難為價， 腸斷青山獨苦吟。 邈矣中郎不復見， 誰從焦尾識奇琴！


碧沼青林愜素襟， 孤懷渺渺意何禁！ 江山不盡蒼生淚， 巖壑彌傷赤子心。
荷蓋瀟瀟來夜雨， 桐陰寂寂寄秋吟； 乾坤落寞人天老， 入世當彈霹靂琴。


涕淚縱橫百衲襟， 英雄氣沮最難禁！ 不存佛見況生見？ 強說禪心勝俠心。
簷溜有聲添客感， 松濤無限作龍吟。 成虧何與漆園事， 苦為昭文論鼓琴。


竹木參差路易迷， 柳依依外草萋萋。 逢君卻喜秋風健， 似我真宜陋巷棲。
玄理偶於無得得， 物論須是不齊齊。 天涯異日重回首， 應憶輕鴻爪雪泥。


秋雨初晴佳氣增， 松陰三里侍陪曾。 攜將太白山頭月， 要續玄黃佛性燈；
法運能回憑大願， 楓宸得達幸中興！ 澄清局定歸來日， 高臥青雲第幾層。


又泛輕舟去水汀， 秋風聚散悵浮萍！ 林巒薄暮煙微紫， 蟋蟀征宵草尚青；
海國應憐人窈窕， 天涯怕看月娉婷。 此行遮莫增離思， 珍重黃花晚節馨！


林巒卻喜此幽深， 兩度來遊興不禁。 萬木蕭森餘態好， 九秋風雨峭寒侵。
遙聞漢水繁生殺，乍聞武昌起義 只盼中原早起沉。 笑我人天忘管帶， 隱山未解釆薇吟。


木葉下茫茫， 秋籬菊始黃。 孤標傲群卉， 勁節耐繁霜；
桃李羞同豔， 芳菲冷自香； 西風颯寒袂， 幽賞又殘陽。


寂歷幽扉鎮日扃， 天痕薄暮壓簷青； 三杯白酒忘身世， 一卷黃庭養性靈；
秋月滿軒吟菊頌， 春風半席檢茶經。借聯 料應太息人間世， 自鼓瑤琴祇自聽！


古寺禪林曲徑通， 偶隨飛錫入雲中， 松篁薄暮深深翠， 木葉經秋澹澹紅。
倍覺山明兼水秀， 轉因天巧施人工。 品題不少名流筆， 高曠遙追懷葛風。


鐘聲悠邈隔林通， 寺在深蒼密翠中。 水自土中流出赭， 霞飛天末晚來紅。
人間此地高禪隱， 海內同稱書法工。 鳥語啁啾雜清梵， 匡廬蓮社有遺風。


遍覓身相不可得， 知誰痛癢養誰痾？ 四蛇忽爾爭專制， 一篋騷然失共和。
我佛多情談般若， 眾生不覺病維摩； 觀音枉有圓通耳， 無奈人間瞶瞶何！


吾喙三尺天難訴， 零涕空溢寒江流； 幽抱不關謝塵事， 苦茶無力解奇憂。
腐骨何妨齊舜跖， 文心容易鑄恩仇。 丈夫存想應空闊， 那許青絲坐絡頭？


渺渺清淮此一樓， 神州在望鞏金甌。時淮城方光復 甘棠自是多遺愛， 勤政偏能作雅遊；
載酒看花饒逸興， 佩蘭紉蕙憶前修。 我來恰喜方含蕊， 空際紛紛香雪浮。


駐將玉貌千年好， 應較璚花一現強。 葉葉皆成青色寶， 枝枝齊放白毫光，
春深往往香如海， 夜靜溶溶月滿廊。 風雪來遊寒正酷， 待時無限惜芬芳。


夕照乘明月， 悠悠一舸過。 茅廬如比櫛， 土屋滿長河。
流水江南活， 平原淮北多。 此行未辜負， 得句且吟哦。


夏日攜勝友， 清遊破寂寥。 數峰橫遠近， 一塔聳雲霄。
高覽窮天地， 幽居絕叫囂。 微吟入神理， 胸次自蕭蕭。


扁舟劃破湖如鏡， 共向瀛洲覓勝來， 堤柳臨風不禁舞， 池蓮含蕊待時開；
遠山隱約登樓見， 近水容與繞院迴。 遊興吟懷俱不淺， 留連相與久徘徊。


漫從離合動悲歡， 境變情真興未闌； 獨抱孤懷不求訴， 經多奇險轉忘難。
聊將愴惻纏綿意， 強作疏閒放達觀。 他日入山重有約， 與君同當夢痕看。


去年於此日， 白華一笑逢， 狂名昔曾識， 清誼便相濃。
肝膽有如鏡， 合離無定蹤； 頗能略形跡， 令我思俞鍾。


孤光矚玄閟， 高蹈自奇矜； 愛我意偏摯， 真理期共尋。
也憐今日事， 有負故人心！ 那得清溪上， 重披明月襟。


一世驚才大， 千山共壯遊。 魯連高蹈海， 王粲感登樓。
瓜卻明州暑， 詩吟粵秀秋； 匡廬有精舍， 歸隱與誰儔？


詩心秋水澹， 劍氣暮虹飛。 元詠冥神理， 高懷慕采薇。
書藏星宿海， 香染芰荷衣。 憶昔憑將護， 溫存意入微。


吟髭清可數， 仙骨幾生修？ 異地隆鄉誼， 珠江厭宦遊；
忘情參太上， 有夢入羅浮。 應與梅庵李， 同為第一流！


最憐乍相見， 深談不覺多； 熱情溢顏色， 奇語入詩歌。
論世餘憂憤， 交人慎涅磨。 迢迢一問訊， 消息近如何？


妙畫寓至理， 華嚴悟法門； 獨從色塵界， 深究道根源。
救世心殊苦， 平民說永存， 橫流汨天地， 憑與息奔騰。


不是聖賢死， 那得盜賊止！ 我意尚無為， 唯君同所喜。
別來一年餘， 精神常注此。 大地無町畦， 何妨隔千里！


豪氣雄懷漸已無， 祇餘吟思滿江湖。 臥看天上走星月， 默識生前舊路途。
狂聖說興情易偽， 東西人倒醉難扶。 可憐今後益寥落， 不見屠沽有丈夫。


秋水澹搖千里碧， 暮山遙逼一城青； 扁舟破浪浮來遠， 良友歡諧笑未停。
非有古懷探禹穴， 更無褉事集蘭亭； 但將慷慨悲歌意， 偶向黃壚寄獨醒。


武水古名地， 文明昔所稱。 深談有同調， 小住雅相應。
曉日融殘雪， 寒塘解薄冰； 東園閑向煖， 恍若夢遊曾。


千秋萬古除俱盡， 咄咄今宵歲又除。 只不乾坤之道息， 偕亡物我以心虛。
生涯草草勞看鏡， 世界花花誤讀書。 無語那堪窗漸白， 凍梅渾欲向陽舒。


崚崚怪石靜如佛， 點點春山淡欲無。 漫道元龍有豪氣， 偏宜罔象得玄珠。
潮流滿地來新鬼， 荊棘參天失古途。 最是令人思不置， 雪山深處一窮夫。


從來般若原非有， 最是貪嗔不可無。 顛倒乾坤見魔力， 總持凡聖此靈珠。
圖南漫作鯤鵬變， 成佛當行鳥獸途。 忽地橫刀向天笑， 萬星今夜屬狂夫！


暫得春申十日聚， 別君竟去我何心！ 豈真離合有天意， 欲遣悲歡成苦吟。
護教殷勤見宏抱， 容余疏放亦知音。 此生未便相忘去， 好共廬山面目尋。


久羨孤山勝， 蹉跎始一遊。 梅宜新月映， 鶴共暮雲收；
啼鳥迎人立， 清泉繞石流。 高僧與高士， 風韻此長留。


葉舟共登岸， 乘興恣幽尋。 古寺潛靈隱， 名山豁我襟。
蒼巖勒群象， 一線透天心。 驟雨來林際， 溪聲助小吟。


稽山青濛濛， 鏡水碧悠悠； 驟雨送新涼， 雲氣同奔牛。
乘興攜知己， 適彼莽蒼遊。 扁舟泛容與， 款乃櫓聲柔。
放浪形骸外， 談笑聊自由。 石屋洵幽絕， 遺跡供尋搜。
寂寞安禪地， 林翠擁佛樓。 諸子皆彥俊， 能先天下憂。
社會本無性， 習俗相沉浮； 終當捨群擾， 濯足滄海流！


如此宗風掃地時， 衲僧何幸有吾師！ 閒從畫裏存天趣，工繪關帝像 偶值禪餘詠史詩。
貌顇骨剛神自足， 經行長坐老忘疲。 蒲團一個紅塵外， 嗒爾知雄以守雌。


蕭然斗室淨無塵， 光滿琉璃月滿輪。 法界重重帝珠網， 玄關寂寂谷神津；
蓮花經罷千聲佛， 菱鏡臺空萬化身。 奪境奪人渾不二， 相逢語默總天真。


五陵佳氣今猶昔， 十丈瓊花開又新。 秋桂香中添鶴算， 曉鐘聲裏證蓮因。
華嚴此地曾初譯， 僧校當年憶最真。 不信人間有消長， 靈山原是四時春。


物有俱生情， 曰我愛我慢： 我愛屈我慢， 遷客悲鴻雁； 我慢屈我愛， 達人齊鵬鷃。
茫茫宙合間， 萬象同誕幻， 種識成瀑流， 吾身尤大患； 經世親所嘗， 無往非破綻。
長風翏翏中， 飄墮蓮花瓣， 溷圊與繡茵， 美惡何裝扮？ 隨分納些些， 往來絕追諫。
青山籠浮雲， 漸亦幽間慣； 嗒然我喪予， 愛慢盡烹轘。 徒勞明珠投， 不為按劍盻。
喙鳴天地合， 隨順語謾謾； 天地合喙鳴， 莫逆視。


閱世祇令雙眼冷， 孤吟肯共寸心違。 都無可意奢遮物， 賸有蒙頭破納衣。
一壑松濤寒謖謖， 萬山雲氣曉微微。 築關坐斷未來際， 好與人間絕是非。


萬法唯心古佛宗， 妍尋且喜得相從。 穠華漸覺人情幻， 淡泊方知道味濃；
容易少年成老大， 最難交久禮彌恭； 何時共向深山住， 靜看秋空雁影衝！


盡捐塵累入空宗， 灑脫唯應一缽從。 佛說原知身外妄， 閒情偏向境邊濃。
憂天汝亦能多感， 玩世吾真大不恭； 倘得同心重懺悔， 好將生死網羅衝。


閒坐沉吟日又昏， 夕陽紅映野人門。 尊前涕淚增秋感， 劫後河山賸夢痕；
救世君猶多壯志， 問天予已欲無言。 祇期珍重好身手， 留待旋乾與轉坤！


未老誰憐志已昏， 聚談祇盼過柴門， 無情別夢人千里， 最感窺窗月一痕。
倘得鳳凰重出世， 肯為鸚鵡獨能言。 萬年末法君須記， 珍重靈鰲負大坤！


同向雞峰五體傾， 最憐難弟復難兄！ 優曇再現期三佛， 煙水休辭過百城。
吾教人才慨秋落， 僧園種草喜春榮。 嗟予十載空無就， 不覺叮嚀倍有情。


山寒林翠薄， 對月一調箏。 落拓窮途阮， 高幽處士彭。
都無媚世骨， 偏有愛才情； 海內誰知己？ 晨星數點明。


未能成佛且成仙， 此日春生醉裏天。 病影婆娑增斌媚， 吟聲激越轉清圓。
不妨世諦論三五， 無礙心經字半千。 便欲攢眉出蓮社， 醰然橫臥麴塵邊。


羨鴛鴦亦羨神仙， 願化情雲補恨天！ 灼灼春花憑蝶戀， 娟娟秋月向人圓。
微茫古意詩三百， 廣漠靈椿壽八千。 一般淒絕都無奈， 畢竟禪邊勝俠邊！


曉色凝寒翠， 龍珠占勝形。 立疑波欲湧， 看若夢曾經；
海氣噴衣白， 墟煙濯髮青； 數椽憑絕頂， 傳是禹王亭。


初逢曾憶八年前， 疑是靈山夙有緣！ 宏誓同深悲願契，曾同組佛教宏誓會 高棲遙覓海雲邊。
四簷澹靄籠青嶂， 萬頃蒼霞湧白蓮。 信宿臨行還繾綣， 何時再至禮金仙？


閉門曾擬續騷經， 孤憤韓非意莫寧； 縱是佯狂稱放達， 肯因澆俗汨明靈！
習禪未得三心斷， 馳想終難一息停。 喜有多情老漁父， 頻吟新句慰飄零。


寒窗深坐一燈昏， 苦憶軒昂磊落人。 幽渺張皇盡勞瘁， 肺肝鬱勃發光芒。
僧曹醉夢頻驚喚， 佛理微茫藉引伸。 最是令人傾到處， 超然諂忮獨精神！


等身著作氣如虹， 瑰瑋文章海內工。 博達都無儒佛見， 忠貞饒有顧黃風；
孔顏樂處終身志， 禪淨歸途出世功。 半載依依交莫逆， 別來謦欬未能通。


獨坐不成歡， 無言意自殫。 朱顏隨歲改， 華髮映燈寒。
指日憐孤劍， 觀星感定盤。 天涯久零落， 未得一枝安。


幾回話舊夜遲遲， 往事迷離亦可悲！ 空有霸才難造世， 能全傲骨願違時。
飲冰還向火邊住， 得志終須天下為。 萬古愁腸一杯酒， 醉中吟苦不成詩。


落葉亂西風， 悠然小屋東。 迢遙千里遠， 皓潔一輪同。
逆旅悲勞雁， 餘生慕蟄蟲。 料知今夜裏， 應在苦吟中。


與君遊逍遙， 為君歌大風， 相期翔寥廓， 一飛冥玄沖。
不二豈成異， 吹萬何必同？ 習俗聽浮沉， 聊作信天翁。
悠悠六月息， 會須有遭逢； 世變方無已， 前途寧終窮！


淹留禹穴幾經旬， 竟誤彭公上壽辰。 佛塵未陪支許席， 儒宗共仰綺黃鄰。
文章豈獨傳當代！ 天地常留不老身。 一院松筠三徑菊， 鎮亭山下許知津。


都無餘恨到心頭， 儘管人間春復秋。 祇有國家興廢感， 難禁民物亂離愁；
此心落落憑誰說， 舉世滔滔與伍羞。 恰好忘機遊物外， 喙鳴天合不驚鷗。


茫茫宦海倦遊歸， 悟徹蒙莊杜德機， 吟席追隨幾髦士， 釣臺古今一簑衣；
山林有約尋禪隱， 薇蕨堪餐且樂饑。 應笑知非非亦盡， 更無七十九年非。


客中容易過光陰， 況是來鴻去雁沉！ 未得筵前稱拜手， 半因病久阻歸心。
耆英社散空追慕， 松鶴吟成苦自禁； 為祝南山壽無極， 也將俚句譜瑤琴。


卻憶乘槎粵海歸， 梅花明月記依稀。時方營壽塔成，曰冷香，師自撰塔聯曰：傳心一明月，埋骨萬梅花，李梅庵書。 出山杖履追隨去， 閱世滄桑志願違。
北上何堪骸骨返，民國元年冬，師為佛教會事寂於北京。 今來已是物華非！ 青蔥墓木微濛雨， 憑弔難禁涕淚揮！


巍巍太白峰， 兩浙冠名勝； 峨峨天童寺， 千古宅賢聖。
翠嶂界晴空， 寒雲生幽谷； 溪流亂清籟， 巖花吐奇馥；
嵐光蕩曦陽， 鐘聲破曉發； 百萬青琅玕， 掩映玲瓏石。
曾憶十年中， 染衣初來此， 以之數往還， 猿鶴皆伴侶。
一別今三載， 得得重相顧。 山色渾如昨， 自憐顏非故。
何況哲人萎， 空餘冷香塔！ 展禮一惆悵， 林楸慘然白。
淨師主禪席， 兩歲今云餘， 道風播遠近， 氣象日開舒。
圓兄大心士， 華座繞龍象， 七處心何在？ 三界空情想。時淨心長老請圓瑛法師講楞嚴經，方至七處徵心。
反聞何所聞？ 我來剛一宿， 自笑非永嘉， 都無覺不覺。
明朝入塵去， 回首松關遠； 天末青芙蓉， 夕陽遙指點。


玲瓏片石掩空蒼， 三度來遊感喟長。 古徑盤腸苔自綠， 幻師遺骨土猶黃。
潺潺不斷溪泉水， 馥馥微聞草木香。 鬼燄龍涎詩句好， 護持應得碧紗囊。


遠山撐落日， 古渡亂流霞； 倦鳥歸林急， 高樓入望賒。
空懷避秦世， 何處訪仙槎？ 小立西風裏， 行行清淚斜。


江中一帆斜飛揚， 江邊古渡垂綠楊， 樹樹蟬聲噪夕陽， 花木深處藏禪房。
舊雨相逢疑故鄉， 不談世變談家常。 園蔬取作羹與湯， 山廚飯熟胡麻香。
雄風便欲披襟當， 連朝煩熱今清涼。 恍從崎嶇遊康莊， 草間閃爍流螢光，
爛然群星浮空蒼， 新月娟娟懸松篁， 林翠靄靄雲氣黃。 長歌掩扉踞籐床，
座中二友善且良， 笑語雜出渾相忘， 獨我睡酣魂高颺。 雞鳴喔喔醒眼張，
半窗紅透驚曦暘。 太息人生同眇芒， 猶如焦鹿藏諸隍； 謾分清濁歌滄浪，
祇合振衣千仞崗。


芙蓉寶劍胡青驄， 丈夫得之馳西東， 超山越海樂其樂， 一笑糠秕塵世功。
氣壯理順良知致， 胸襟浩浩性真至。 交遊須得黃金揮， 肯讓陶計善牟利。
冷面熱腸心如鐵， 路見不平眥雙裂。 兒女情鑄英雄身， 胭脂色映肝膽血。
猛虎能搏蛟能騎， 陸沉卻喜無人知。 與君共約林泉老， 送君風雨輕就道。


終須長夜曉， 看日浴扶桑。 家國方多事， 心齋漫坐忘；
君懷鵬變志， 我感雁成行。 欲作神農帝， 尋將百草嘗。


年年世上勞薪積， 五渡蓮洋暗自傷。 齊到滄桑亦萍絮， 聽來風雨勝宮商；
雲兼波浪湧晴白， 山接空濛極迵蒼。 一丸彈向東南去， 海面痕留匹練長。


我有素心友， 懸居東海隅， 相逢智慮竭， 渾然忘猜虞。
展示像一軸， 云是先師真， 索我題其額， 瞻仰儀天人。
生平乃未識， 予舌忽如結， 窗外風蕭蕭， 默坐無言說。


剎那無盡即千年， 應笑長生久視仙。 世相本空離壽夭， 人心積妄計方圓。
聖堯盜跖名奚擇， 白骨紅顏色並鮮； 萬物一椎齊粉碎， 一椎今亦不須憐。


此心根喜便根憂， 恰是低昂稱兩頭； 縱得四禪成不動， 還應三解住無求。
何妨脫粟蛇同飯， 偶羨清濠鯈共遊！ 夢入旋螺憑宛轉， 沙蟲孑孓亦風流。


傀儡知經幾出場， 等閒搓短又拖長。 多愛終成不定聚， 無求孰辨自由方；
了知淨土非天國， 肯信回光即故鄉。 但得此心同赤子， 自然墾地不蟲傷。


丈夫一悔無多事， 活把心腸死下來。 為道原須求日損， 忘情那怕便身灰！
蕭然已是無長物， 送者都將返自崖。借韻 寄語世間休錯認， 卜梁倚有聖人才！


秋雨蕭蕭， 沾履及袍， 彼上人者， 來自江皋。
一杯滄海， 千里迢遙， 亦裹餱糧， 亦狎驚濤。
天涯良覿， 道誼孔昭， 欣添丰韻， 長髯飄搖。
作十日醉， 苦無醇醪。 何以興只？ 新詩一瓢。


秋風怒號， 行色搖搖， 彼上人者， 歸乘浙潮。
一聲珍重， 萬木刁調， 離愁渺渺， 別緒忉忉。
波兼月湧， 浪拍山高， 明星疏逖， 碧天寂寥。
我心如結， 師形其勞。 何以慰只？ 歌此長謠。


有此懸崖撒手才， 廿年前亦不須來。 一波起滅悲甌海， 兩地殷勤憶嶺梅；
頓覺知音人世減， 轉難成佛我心灰。 而今一哭酬誰好， 痛淚都從肚角回！


海山風浪意潺湲， 一紙悲濤映恨顏。 可奈花空眚猶病， 明知念妄夢難還。
願持骨肉酬勞侶， 痛割頭顱捨我慳。 珍重故人遊絕域，君有身毒之遊 鷲峰吟寄白華關。


人生一例屠場豕， 步步都趨死地來。 枯骨塚中顏比玉， 黃金臺上業成灰。
好從病榻尋安樂， 莫便歡場忘苦哀！ 萍絮滄桑了無住， 不妨彈指入輪回。


鏡是軒轅劍太阿， 等閒心膽落天魔。 雙離語默國摩竭， 獨立蒼茫山普陀；
面掩麟傷曾墮淚， 尸居龍見恐興波。 期君促膝松根下， 百尺凌雲笑蔦蘿。


入不厭深是竹林， 綠陰濃處枕瑤琴， 儘容百舌能多口， 不許一人知此心，
渾似有情紛笑罵， 看疑無病亦呻吟。 春山睡足石窗曉， 漠漠輕煙繞翠岑。


何必聰明何必獃？ 獨來獨往獨徘徊。 龍吟莫漫驚枯木， 豹變寧須守死灰！
攜手真人騎日月， 不容餘子共歡哀。 百千三昧毛頭上， 心殿重重為汝開。


得得重飄滄海舟， 去秋曾共詠東樓。 一山舊雨聯新雨， 千里鄉遊繼客遊。
不可教應憐孺子， 再相逢約在揚州。 黃鸝叫得人心碎， 別有奇愁勝別愁。


幽居原異困磚磨， 呼吸常通萬里波。 讀到賦成亡是少， 吟將詩好卻非多。
忽逢蹈海來癡劍， 空憶望風倒義戈。 為問石頭城下路， 夕陽紅得近如何？


前朝折戟認沙磨， 淘盡英雄此逝波。 落落秋心今是少， 沉沉春夢昨非多。
出天容我倚長劍， 迴日問誰揮短戈？ 記有黃金瘞秦世， 秣陵佳氣竟如何？


零落蠻花犵鳥身。君久在閩幕中 空多才藝究天人。 荀卿非相墨非命， 一例何曾送得貧！
緇衣重作故鄉身癸丑出家，甲寅返浙。 況遇相望一水人！ 此是白蓮洋彼岸， 紅塵不到好安貧。


一場富貴春婆夢， 萬種愁思古佛燈。 白袷緇衣總憔悴， 大江孤枕莽奔騰。
好頭顱竟誰來斫， 窮性命無天可憑； 何不便從陸沉去， 等閒歌哭在師僧！


海島幽棲似坐船， 管寧傳說隱樓顛。 心齋恰是涵虛白， 門閉原非草太玄。
縷縷爐香經案靜， 重重燈影佛臺圓。 易驅惜命偷油鼠， 難護輕生赴火蜎。
半璧圖書連沆瀣， 滿壺冰雪耐熬煎。 慣聞喜鵲牆頭叫， 默逗馴蛇瓦眼穿。
送到寺鐘催早起， 朅來吟伴擾遲眠。 詩思偶逐秋聲壯， 瘧勢曾因暑病添。
卻憶枉風驚拔木， 每臨清沼念栽蓮。 雨看千嶂煙嵐積， 晴放一房光氣鮮。
老樹窗前青未了， 亂山簷下紫堪憐。 朝霞燦燦生寒浦， 暮色蒼蒼接遠天。
被絮新裝任冬盡， 瓶概斜插欲春妍。 禪超物外空餘子， 鎖斷人間更幾年。
月影夜窺花不動， 潮音日說偈無邊。 文殊漫把圓通選， 此意難教口耳傳。


空碧澹搖秋水遠， 恍從天末見伊人。 曲高和寡吟偏苦， 貌逸神閒意自親。
離合死生催淚盡， 江山雲物入詩新。 榕鄉一卷關風雅， 子美由來是史臣！


太平洋中波不平， 蓬蓬海氣魚龍腥， 未能剷卻普陀好， 軒然天半頭崢嶸。
何處天地開鴻濛？ 一山飛墮來相爭。 漠漠青霧生白璧， 森森叢木蔽大明。
欲停不停松間雲， 將瞑未瞑霞際城； 翕闢變化有神鬼， 巖岫頃刻換陰晴。
正憐孤嶼失輔助， 更見群巒紛奔迎， 隱約天童乳峰突， 迢遞天姥腰帶縈，
欹岸側島因依立， 起伏多端勢縱橫。 一橋闊臥溪水清， 有客背人攜杖行；
不知遊客是歸客， 卻看茅屋非茅亭。 刳蕉捫圖忽大笑， 深谷還驚春雷鳴。
畫師先疑鄭廣文， 細向蒼崖認姓名， 如何雪膚花貌人， 胸中邱壑偏老成？
想見落筆風勁疾， 恍聞萬樹騰秋聲； 始信宇宙心所作， 一體不分情無情。


春波鱗鱗搖圓湛， 扁舟如登蜀山棧。 聞道吳市吹簫客， 渡江曾此逃楚難，
徬徨一疑脫龍泉， 翻教漁父投深淵； 蘆中人兮蘆中人， 呼不出兮今幾年。


昔昔今今兩不遷， 故人非故獨君憐。 芒鞋箬笠三千里， 楚尾吳頭五十年。
舊雨尊前祝生日， 小晴江上養花天。 傾懷放抱形骸外， 攜手飄然總欲仙。


江樓閱盡古今人， 添得空王一素臣。 黃鶴杳然餘故址， 白鷗聊爾豁愁顰。
俠邊肝膽冷還熱， 筆底雲煙幻亦真。 興到應忘吾老矣， 及時歡賞趁芳辰。


璠璵古玉淨無瑕， 愛我偏將燕石嘉。 楚北詩名傾耳早， 海南禪影未肩差。
寄書每署忘年字， 對鏡曾經較鬢華。 不肯一關同此築， 料來祇是怕多蛇。嘗說普陀多蛇
德鄰曾締記谿清， 幾度經窗話月明。 聚首且留來歲約， 寸心難忘去秋情。
業多枉自逃山澤， 隱大何妨在市城。 千里詩筒遠相寄， 祝平安更報安平。


詩禪處處常安樂， 早是雙修福慧全。 准備一生超十聖， 豈從四果滯三賢！
微塵剖出經千卷， 一念圓融劫萬年。 江海炳靈無障礙， 潮音應共法音宣。


混跡沙門濫吹竿， 形聲狼藉我誰如！ 原知道誼同山重， 猶恐交情共歲除；
況未介眉黃鵠壽， 又難飛夢綠楊居。 閉關今得真消息， 何幸天涯展尺書！


曉來寒透夢中身， 頓覺窗前景物新。 鳥篆靜窺遺喜鵲， 玉書重見吐祥麟。
三冬柳絮人間瑞， 萬樹瑤花海上珍， 分咐天公重抖擻， 好為詩筆振精神。


三生圓慧業， 一悟見天才。 解語憑頑石， 能寒耐老梅，
眼從雲外送， 頭在雪邊回。 炊得黃梁熟， 人間劇可哀！


人天默默兩忘言， 寂歷空山久閉門； 榮辱自知心已死， 縱橫難信舌猶存。
東風忽欲回枯木， 生意無私到廢園。 吹斷廉纖一宵雨， 林嵐漠漠石窗昏。


不復沖天慕一飛， 現成生事嬾研幾。 情場夢歷三千劫， 活劇知開第幾闈。
卻笑爛羊侯伯賤， 閑憐病鳥荻廬依。 漆園枉費論齊物， 至今何曾絕是非？


潤州名勝甲天下， 腰挾金焦兩點青， 一江風月浪無盡， 千古英雄淘更生。
京國象呈德星聚， 海嶠帆繫野人情； 山林近日成寥落， 相送惟憑墨數行。


心性我不得， 物質誰能貧？ 道輕世所貴， 俗棄真所勤。
五車競名役， 千里悲行人。 采翳目前誘， 逐逐變轉新。
那曾容取捨？ 空自紛厭欣， 遐哉定老宿！ 危坐慈湖津，
胸中冰炭消， 忽然成比鄰。 方知蓮花國， 蕩蕩非帝民。


應是毗耶會上仙， 未容端的辨人天。 蘭心已共蓮花淨， 慧業還同福果圓；
梵貝靜翻經十二， 繡幃閑習禮三千。 豈徒詠絮才無敵， 入定曾依佛座邊。


秀毓靈鍾古甬東， 仙才謫自蕊珠宮。 班姬史筆光華國， 龐女禪機奪道公。
詩魄水含孤皎月， 琴心論契不真空。 蘭因絮果都無著， 一灑清言萬綠叢。


汎汎吾生一葉輕， 聽曾培玉讀書聲。 藏山已覺渾忘世， 遇子何期尚識名！
海上梵音通謦欬， 室中晴翠絕將迎。 談詩不厭頻垂訪， 也愛才華異樣清。


緣證三生石， 交深兩卷詩。 相知原自早， 良覿悵偏遲。
旖旎風懷好， 殷勤意氣奇！ 明朝聞汽笛， 別恨一絲絲。


又賺名流為品題， 荒唐一卷語無稽。 公家竟爾私三魯， 亂德憑誰正九黎！
方內外遊顏盡瘁， 世高低路走皆迷。 使君應有如椽筆， 能作溫嶠照水犀。


快領清談意自消， 恍如空外泛仙棹； 新從古寺尋詩佛， 又向名山掛酒瓢。
海色蒼茫連戶牖， 天風浩蕩過窗寮。 虎溪恰好成三笑， 陶令由來懶折腰。


渾同魚躍與鳶飛， 飢到加餐冷著衣， 物各逍遙遊性分， 神全活潑濬天機。
仲尼此日欣知命， 子美他年歎古稀； 萬六春秋大椿在， 鬢華應笑未曾非。


眾妙曾聞道有門， 猶龍潛隱此山尊。 一亭松竹幽吟好， 微籟石泉涼意存；
蒼翠盪胸雲不定， 樓臺放眼海能吞； 輕煙萬壑清暘裏， 澹若秋宵夢後魂。


曾記攜吟侶， 秋初過月湖。 醫饑茶送棗， 袪熱扇搖蒲；
有句催詩缽， 無愁遣酒壺。 庭前芳草綠， 應未委荒蕪。


早是雙修福慧兼， 靈山一笑又花拈， 高文蓋世應無上， 大浸稽天不可淹；
佛地詩壇今有託， 安心樂道更何嫌！ 漫云絢爛歸平淡， 杜老吟尤晚歲嚴。


廣寒仙桂颺天香， 一曲霓裳落上方。 難得騷壇開大雅， 許從詩社託清狂。
才華歛作千秋鑑， 意氣消成六月霜； 應似今宵圓滿月， 憑人處處仰輝光。


錫山清夢倦寒香， 又說男兒志四方。 迦葉當年破顏笑， 菩提何處歇心狂！
且攜詩缽貯滄海， 待詠梅花傲雪霜。 祇恐此行難代得， 胸無萬卷玉琳琅。


曹溪一派水東行， 萬浪端頭跋大鯨。 文字業緣翻意影， 別離時節鬥詩情。
舌存終莫說真法， 禮失還須問野氓。 欲挈頹流歸太嶽， 道修途遠未能程。


此心彌滿復清淨， 中不容他孰可鄰！ 漫握空拳誑兒女， 平添幽阱陷生民。
食牛乳虎當陽視， 擒兔蒼鷹古道瞵， 莫使齒牙齊笑掉， 勞叨猶自話疏親！


東方日出紅光滿， 挂在珊瑚第一枝。 人是少年都有興， 詩逢佳節且爭為。
從來未合來何別， 不善非資善豈師！ 憐取眼前君意好， 詠梅先訂遠歸期。


文心萬千手筆敏， 空手一雙心印傳。 待放輪舟到海岸， 再穿臘屐登山巔。
工談侃侃捕蛇者， 天網恢恢司馬遷， 海東多少興亡史， 不知安樂誰劉禪！


滌腑披臟不見魂， 人生真相覓無門， 分明容易呈千象， 宛轉應難賸一痕。
柳岸春深成鳥國， 桃源世外有仙村； 小家珍說憑紛亂， 吹萬何須待定論！


玉露凝秋菊綻霜， 暗窗清淚向寒塘。 趨生物各爭天地， 處世人如鼓橐囊。
已見劉邦真作帝， 不妨韓信假稱王。 茫茫落葉來歌哭， 獨挈西風返恨鄉。


為誰營食復忙衣？ 佇苦停辛換昨非。 空養色身終老死， 幻成心影又依稀。
生惟義務無權利， 活被牽纏莫泳飛。 大患從知難解脫， 樂天還與願相違。


無端覓我亦堪憐， 擷得空花貫野煙。 疏樹斜陽紅慘淡， 亂雲荒草綠芊綿。
人天交接渺何處！ 湖海飄零更幾年！ 鼓枻中流渾未已， 暫時停向曉江邊。


寒潭湛寂深千尺， 秋月圓明皎一輪， 漫說無形寧有影， 有情誰識本無身？
如何具足孤高相， 偏是能同世俗塵！ 渺渺東瀛流佛法， 非關海外慕真人。


無盡江山匯海東， 一丸春日渡秋風。 漚邊映取佛花白， 浪隙飛來光線紅。
大死生天晝如夜， 小滄桑地色皆空； 華嚴剎海仙珠網， 早是全收入夢中。


將軍何必漢嫖姚， 四海波濤載一瓢。 此夜此時無限感， 秋風秋雨太平潮。
守梅應化千年鶴， 鞭石偏成萬里橋。 回首吳山青一髮， 月移雲駛莫停橈。


推窗又是夕陽天， 玉女紅膚襯綠綿， 搖出秋涼疑欲雨， 留來人籟喜聞絃。
無端大塊形勞我， 如此東流水逝年； 驚起鴛鴦眠不定， 粲然微笑電燈前。


應有仙蜃鬥玉蛟， 潛靈幽怪助呼號。 燃犀那得溫嶠燭， 折竹誰傳博野刀！
曉月晨星縈別夢， 墜塵零影念諸曹。 此身留待作奇死， 肯把千鈞等一毛。


病夢迷離易斷殘， 添衣獨醒戰餘寒。 心頭突欲他生卜， 肚角翻來隔夜酸。
穩睡海棠紅隱隱， 放晴天氣白漫漫。 罡風一掃游絲盡， 不許紛紛到筆端。


涼生桅末浪微聞， 水色天光一線分。 滬上狂哀散木， 海南羈病憶棲雲。
滄溟攬入缽盂小， 荳蔻噙將肝肺熏。 造物有權終戰敗， 未須靈乞使氤氳。


多少楊妃出浴圖， 白紗幃外影糢糊。 也關佛說眾生相， 算是人間女丈丈。
拍合胡笳誰蔡琰？ 風觀夷女幾羅敷？ 偷閒籠得雲鬟就， 又換鮮花把粉塗。


一卷金光至教存， 和風有扇劑寒溫。 榻懸已是難成睡， 枕倚還應暗斷魂；
浪碎萍沉驚短夢， 探消問息悵無門。 善天女咒空持誦， 至竟何曾見道源！


上極天蒼蒼， 下窮水茫茫， 中間何所有？ 一鳥東南翔。
厚積六月息， 軒然翼怒張； 白兔伴之行， 赤烏浴以光；
左盻失鄧林， 右眄辭扶桑； 去去瀛臺洲， 縹緲蓬萊鄉。
仙鄉忽已達， 群動朝皇皇。 五尺一奇士， 身短心獨長；
昂首招鸞鶴， 鸞鶴休高揚； 低頭呼魚龍， 魚龍休潛藏；
於法得自在， 云我為法王。 造化司橐籥， 宇宙歸括囊，
搖蕩而恣睢， 孟浪以猖狂， 與為無町畦， 且令蹈大方。
前不見羲農， 後不見漢唐， 孔黑脫桎梏， 堯禹落秕糠。
何謂歐羅巴？ 一粟飄太倉； 何謂美利堅？ 眾蝨攢敗襠。
何謂拿破崙？ 小醜偶跳梁； 何謂華盛頓？ 稚兒喜得糖。
耶蘇摩哈末， 瑣瑣歆天堂； 盧梭達爾文， 倀倀墜鬼坑。
利亞能食壤， 丸丸轉蛣蜣； 威廉能磨刀， 霍霍向豬羊。
古今一邱貉， 罡風輕塵颺， 既與外天下， 亦使生死亡。
醍醐灌大頂， 甘露潤直腸， 彼彼無熱惱， 人人獲清涼，
事事普成毀， 物物咸迎將。 洗腳登道岸， 霧深夜未央，
漫漫不可辨， 轉陷荊棘場。 水仙幸知警， 懷內披短章，
援之榛莽墟， 導之瓊瑤房， 相見如相識， 歡生禪客粧。
相識還相待， 升降尋趨蹌， 飛艎奔雲氣， 俄停古渡傍，
拍拍又浮去， 疑欲藏諸隍。 魚貫入官舍， 遲遲幾徬徨；
簿書堆滿屋， 憐伊無事忙。 三聖重接引， 舉步成康莊，
分明媽祖宮， 不是德壽堂。 鳴祀化城耳， 行行趣寶坊。
沿途多煙燉， 回首杳帆檣。 高躋不二門， 盤紆過崇岡，
疏林度梵鐘， 幽卉含妙香。 庭殿閶闔開， 金碧何輝煌！
湛湛靈鷲泉， 勝地最吉祥； 彎彎蛾眉月， 佛子示覆障；
佼佼善慧師， 股肱多賢良。 食我以玉粒， 飲我以璚漿，
游我芳菲苑， 衣我雲錦裳， 坐我芙蓉座， 浴我荳蔻湯，
居我散花室， 臥我離垢床。 晨興縱游眺， 指點為參詳。
此山伏金精， 佛面金色黃； 此山含寶氣， 峰髻寶塔裝。
出山一猛獅， 舞若青鳳凰； 入山一香象， 宛如綠鴛鴦，
塔心啟玲瓏， 寺形合圭璋； 制作關天人， 才巧雙難量。
自我入山寺， 淫淫雨不暘。 隱隱三仙宅， 攀探徒悵望，
悠悠五佛臺， 夢魂空徜徉。 題糕記何處？ 忽忽今重陽。
當時凌波濤， 不異處巖廊； 連日沉嵐霾， 還疑遺滄浪。
安得御六氣， 浮雲掃八荒， 仰摩山巍巍， 俯瞰海蒼蒼！


名山營佛塔， 勝地建禪林， 不獨才思巧， 尤關德意深！
制參新世法， 道契古人心。 何處聞鐘梵？ 靈泉演法音。


定知詩律杜陵師， 佳句抽來絕妙思。 古貌古心雙不借， 名山名士兩相宜；
瀛臺自昔神仙宅， 蓬闕應存漢晉儀。 笑我秋瓠浮五石， 漫遊何幸識芝眉！


五臺俱會出尋常， 七日宏開選佛場。 八面玲瓏三寶塔， 十方洞達普光堂；
洗心藏密穫秋實， 止雨停風乞太陽。 千尺靈泉兩眉月， 待裁霞錦入篇章。


此行歸去有餘師， 半月優遊足我思。 塔隱九層分合巧， 韻成三疊唱和宜。
陰晴不測天經濟， 道俗交參佛律儀。 曾憶似眉初夜月， 更堪後夜月如眉！


未值嵩山面壁僧， 幸聞遺教道堪徵。 願將文字有為法， 傳作光明無盡燈！
北拱群星爭燦爛， 東流萬派與清澄。 詩壇今夕參三昧， 佛也拈花歎未曾。


戰國世重開日局， 殺人場欲闢星球， 群魔忍看爭千劫， 一鏡誰懸仰萬流。
有漏雜心因莫造， 眾生同業果須酬； 漫漫長夜沉沉夢， 一念圓明便不儔。


得到嫏嬛福地遊， 應曾慧業幾生修。 豈徒書勝十年讀， 渾不劍行千里留。
何處帝天成電笑？ 無多佛法付風謳。 火中優缽誰能似？ 秋後霜英紅未休。


最愛離騷讀遠游， 湘波渺渺憶前修。 雞林價格曾懸解， 鴻雪因緣喜跡留。
今後應教常紀念， 此間何幸共清謳。 高風千古林和靖， 寧止能詩皮日休！


潦草未成章， 偏難拙自藏； 磚拋能引玉， 吟穩靜聞香。
卻憶青山住， 曾憐白日忙； 人間小游戲， 容得我清狂。


珠碎南崖， 槎浮東海。 變入滄桑， 注破冬青之引； 迸來哀憤幻成春豔之歌。
聞夏聲而如在， 知漢澤之猶存。 爰和鶴唳， 用達鶯鳴。


曾聞天網說恢恢， 讚佛梅村拜五臺。 蓬島連雲秦代望， 潛流有水漢時來。
聊從大海遊懷放， 怕向中原醒目開； 雞鶩一群祇逐食， 治平無復見雄才。


年年不共不能和， 早是光陰六載過； 據社憑城狐鼠逞， 噬人肥己虎狼多。
浴雲嫌我帶龍氣， 講學逢君隱鹿河； 便好蒿萊同沒盡， 不關臨去轉秋波。


別離容易又銷魂， 不異秋風出國門。 碧海粼粼搖夢影， 青山隱隱認詩痕；
欣從名士稱禪客， 愛此蔗鄉接橘村。 兩月優游一彈指， 萍蹤絮跡本難論。


晴峰頂上青天逈， 白日光中素鳥翔。 簷下寒巖佛無語， 雲邊古寺塔成行；
桃花碎作千林錦， 楓葉飄來一路香。 仔細參詳新學制， 不妨歸去欲斜陽。


一時風雨一時晴， 渺渺煙波兩岸平。 海市蜃樓多變幻， 潛靈幽怪怕分明。
巍峨佛塔依神社， 瀲灩山光映水精。 斷嶼連嶠有仙意， 雲開霧合逞才情。


崔灝未題黃鶴樓， 雪泥鴻爪讓先留。 蓬壺此是新三島， 世界今傳大五洲。
過客知誰龜又福， 閒人似我鳥中鷗。 江山漠漠迷煙雨， 始信乾坤日夜浮。


勝是明州後樂園， 曾聞七駐葆華軒。 衝寒得得冰霜踏， 擁翠團團草木溫；
玉鏡一池光影瀉， 緗煙千嶂畫圖翻。 林間立石橋邊鶴， 也似遊人愛曉暾。


陶朱自昔住蓬萊， 隱見人間第幾回； 宅泛五湖應已遍， 業營三島更閎開。
嶔奇磊落關天性， 文采風流華國才。 聞道摩耶山上路， 深心不獨是疏財。


蕭森松柏石崚嶒， 翠冷蒼寒此共登； 祥福寺成初到地， 玲瓏塔現最高層；
大倉山遠天門近， 小趣園幽鬼谷憑。 遊罷金星臺上望， 神皋莽莽暮煙騰。


身似太空飄一葉， 歲暮來游微欲雪， 京塵不揚翠霧霏， 蓬萊宮殿境清絕。
西歸本願見未真， 無量光邊同磬折， 三十三間千準提， 十六明王半明滅。
古物縱橫看不窮， 佛華刀影眼中挈； 涼羽清商流水音， 登高遠望淨無纈。
獅攫象擲狐裝人， 擊缽鳴杯入纖屑。 夜從書城搜蠹殘， 花海燈市纔一瞥。
披得如來功德衣， 案外點燈案內說。 更聞明日訂同遊， 不知何處磨輪鐵？


更無錐地駐離魂， 又是孤舟出國門。 野鳥輕帆遊客感， 連峰斷島暮雲痕；
海燈搖出西風意， 漁火遠明微雪村。 飯飽只求能睡穩， 茫茫世變敢評論。


雲影波光盪客魂， 嶇崎長島鎖倭門。 廟留唐將征東跡， 師乞明臣伐北痕；
一樓海宴存中國， 八首詩遺讀晚村。 風濤此去知何狀？ 夜夢沉沉不可論。


三年成一面， 頃刻又天涯； 此意原難說， 為君強作詩。
蓬瀛證仙佛， 津島駕蛟螭。 客路憐交臂， 催人是別離。


西風吹離夢， 冰涕斷縱橫。 逢我櫻嶠返， 聞君瓜代成。
定知眠益穩， 不厭食惟精。 暖入春池水， 應看縐更生。


秋水為神玉立身， 自宜瀟灑出凡塵。 聯吟已過初陽節， 修禊當期上已辰。
雪裏梅花論絮果， 山中芳草證蘭因； 寒香徹骨饒清興， 袖得新詩過我頻。


聞道靈椿享大年， 春秋萬六傲神仙。 逍遙人海劍千里， 安樂生涯詩百篇。
情未發中何氣象？ 事曾經後總因緣。 莫將混沌問盤古， 闢地開天已可憐。


偶作時裝本是喬， 醒眸常豁夢難招。 逍遙獨喻人間世， 綽約多姿宦海潮，
峴碣他年頻墮淚， 龍泉何處一鳴腰？ 南岐島上休憑眺， 無限欲歸歸未撓。


竟從末劫現奇特， 優缽羅花開火中。 聞霹靂聲來夏雨， 得清涼味賦秋風。
龍華會上皆成佛， 雁宕山前倘見公。 最羨安排歸計早， 脩然物外未匆匆。


萬六靈椿夜吐芬， 閒田地上獨耕耘。 木雞啼出遙天月， 蕉鹿眠深空劫雲；
白浪紅塵全大用， 烏紗墨汁露真文。 歸家漫道無長物， 四海昇平總屬君。


山光鏡萬流， 端合此清修； 梵唱濤聲雜， 蒲團海色浮。
鯨波高過屋， 蜃氣幻成樓； 獨坐危巖上， 胸羅大九州。


呼地籲天聲忽高， 潮音遙接梵音號。 一拳奇石浴林籟， 千步平沙翻雪濤。
應是山靈傳影響， 重將佛法囑賢豪！ 使君一語安危繫， 大事因緣不易遭。


昔年精舍建祇園， 我亦宜南學弄丸。 十載未能謀半面， 一書曾憶剖雙肝。
天荒集裏同留句， 世亂聲中忽蓋棺； 不信奇人竟庸死， 欲歌薤露意先寒。


別來往往思終日， 相見疑非相識人。 也有哀情傷老大， 尚能苦語吐天真。
習勞轉喜成窮子， 渾俗深慚作幸民。 好與懸崖雙撒手， 不須後果證前因。


一例華夷大相斫， 側身天地怕逢人； 偶從海上成知識， 便許環中共道真。
覺世讓君先覺士， 平心還我太平民； 好期攜手登靈石， 悟未生前佛性因。


一默聞無際， 超然出古今； 有緣成好夢， 無法說真心。
風雨孤舟共， 江山秋意深； 何時蓮社結， 新句謫仙吟。


白霧迷天地， 匡廬面目真； 境非關質影， 緣莫辨疏親！
遙結東林想， 輕揚北海塵； 墜空花雨滿， 揮麈更何人？


在昔有大寂， 曾夢河梁傾， 何我兆未預， 而師超已橫！
聖湖永成憶， 慈水早知名。初相識於慈溪西方寺，彈指已十年矣。 善逝得至樂， 難為存者情！


三冬愛日有餘溫，師寂已六冬矣 巒翠微微熨曉曛。 青鳳山高隱靈塔，師有青鳳山前聊葬骨句 白梅香冷讀遺文。
耳根寒漱一溪玉， 心海深藏萬壑雲。 歲暮林空風亦靜， 更無黃葉落紛紛。


層樓挹高霽， 林杪曉煙青； 巖潤饒禪趣， 谿幽媚德馨。
琴彈無盡意， 鐘擊普門經。 後夜窺寒月， 秋聲曲徑聽。


偶語寥寥意便深， 能融三藏入新吟； 好從古德傳燈錄， 窺見空王授缽心！
太上情忘了身患， 達多狂歇不頭尋。 錦旋喜聽佳消息， 雲豔青山月滿林。


峰迴摩詰影， 湖映爍迦心， 春色了無住， 風光祇即今。
亂看紅似織， 肥綠欲成陰； 策杖探幽閟， 入山深復深。


落落青天碧海心， 十年香島夢痕尋。 濤花飛濺靈山石， 星火疏明祇樹林。
僧俗混融懷濟世， 魚龍圍繞聽談經； 維摩丈室今分得， 不二門應入更深。


小駐龍華寺，路過龍華寺，小駐一時，往洪山。 驅車向寶通。 深深重見塔， 寂寂一聞鐘。
石磴苔猶綠， 霜林楓正紅。 登高成遠望， 江漢欲浮空。


嶽雲湘水明如畫， 應嘆心工造化奇。 愛日顏開老迦葉， 睡山身露大牟尼；
一源上溯來無際， 兩岸中流渡有師。 遍地瘡痍未收拾， 幾人同體發慈悲？


曉拂湘江渡， 微聞款乃音； 逆流能入性， 向上不傳心。
深靜觀山色， 丹青繪樹陰； 蔡黃憑弔處， 城郭渺煙岑。


時勢造雄鬼， 干戈泣賸氓。 初欣息塵擾， 便作入山行。
尚有林泉趣， 微存佛火明。 虎岑堂寂寂， 來覓大蟲聲。


佛聲圓潤月光寒， 閉目聽還展眼看； 直使夢醒成一覺， 不從空假具三觀。
方知佛本心頭在， 只要人休自己瞞。 十萬億程消息近， 曉鐘清梵報平安。


吾生泊爾猶塵網， 子意翛然出世間； 息影曾尋孤島遠， 鼓輪重向大江還。
救人從井今應倦， 得兔亡罤古可攀。 他日青山紅樹外， 爛柯煨芋儻能閑。


歸元一會集諸方， 緇素同登說法堂。 藉指應看天上月， 聞聲偏顯性中常；
莫將累劫浮塵客， 埋卻當今大覺王！ 一吸皖江無盡水， 還從識海觀含藏。


未可栖栖笑仲尼， 頻年我亦慣驅馳。 春深大埜來今雨， 學講前川憶古師。
佛海潮聲傳隱約， 人天夢影正離奇； 法身流轉愴無極， 應有維摩病大悲。


從無相處能呈相， 悟徹空時不取空。 雲水一身天上下， 風濤萬里海西東。
蒼茫世變逢今日， 矍鑠人豪有此翁！ 利鎖名韁羈不住， 到頭歸向佛門中。


屹立蒼茫世變中， 龍蟠虎踞氣猶雄。 十年塵影付春夢， 四廓煙嵐盪暮鐘；
夜榻靜聽荷葉雨， 曉車涼納稻花風。 靈泉湛湛溫全體， 一浴歸來萬慮空。


何處登臨寄客情？ 望華樓畔大觀亭。 窗前綠水懸紗幛， 檻外青山列畫屏。
偶聚應憐類萍梗， 幽尋暫喜適林坰； 蒼茫暮色垂楊裏， 共向禪關一叩扃。


窮幽訪勝快今宵， 空谷來音破寂寥。 風引修篁拂樓角， 雲含明月吐山腰；
傾湫倒峽松濤壯， 初夏深秋溽暑消。 人海浮沉多倦客， 東林舊業隱堪招。


五老峰前氣象雄， 深藏古寺竹林中。 憑欄湖眺鄱陽遠， 穿石泉從滴水通；
宛若芙蓉青嶂列， 悠然鐘磬白雲叢。 匡廬佛化欣重振， 白社於今有遠公。


未曾遊海會， 且轉向歸宗。 山瀦池水綠， 岡吐嶺泥紅；
鳥語林間媚， 龍珠頷下空； 萬衫青掩映， 古寺一聞鐘。


飛瀑掛蒼崖， 龍潭氣象恢。 灑松泉滴翠， 濺玉壑鳴雷；
山雨飄飄集， 溪風拂拂來。 五峰羅秀色， 古寺此先開。


直入歸宗室， 超然忘主賓； 乃今牧牛者， 可有斬蛇人？
沼鏡荷香永， 田衣稻熟新。 漢陽峰下寺， 獨露大雄身！


鐵塔耶舍尊， 墨池王右軍， 嘉陵遺跡在， 紫柏中興聞。
曲澗流餘韻， 空林慨夕曛； 今輪一重轉， 雲氣觀絪氳。


木樨香裏露堂堂， 良馬獨驚鞭影揚。 事火應憐添熱惱， 抱冰未必得清涼；
但開般若頂門眼， 自獲摩尼心寶藏。 落葉瀟瀟秋色滿， 一林功德性天香。


海南聽法獨超然， 儻亦靈山有夙緣！ 宏誓願中求組解， 急流津外著鞭先。
閉關未滿三年約， 到死猶持一念堅； 畢竟大悲心咒力， 翻身不戀樂邦蓮。


雷聲一演馱羅尼， 萬法唯心悟始奇。 衣裏神珠何得失？ 夢中情境自歡悲。
能空罣礙皆為佛， 各有光明盡可師。 兩岸中流舟一葉， 飄然無住亦無馳。


今聖曾聞說伯尼， 仲尼而後有斯奇。 標新領異如風起， 逐物移情尚火馳；
萬事精通徒逞智， 一生空過卻堪悲。 重重見網紛無盡， 檢點將來孰可師？


峰迴水轉古彝陵， 三峽門開第一層， 春水未生山影瘦， 清流淺淺石崚崚，
前三遊後後三遊， 今日三三併一遊， 坐斷古今前後際， 蘇黃元白此同遊。


谿風颯颯寒生袂， 崖石磷磷看出神； 軟語枝頭憐好鳥， 卜居谷口得幽人。
再來摩詰賓中主， 一現優曇物外身。 共上智悲高閣望， 山花無限正胎春。


大橫峰勢鬱長城， 萬翠攢流那惹坪。 嶺表分鄉關守望， 塵中混俗尚和平。
山川曲達窺經絡， 草木扶疏見性情。 一搭岧嶢在天末， 小溪清淺月初生。


一徑淒迷瓦礫場， 劫灰堆裏闢人荒； 忍看殘碣承天寺， 猶記前朝裂土王；
漫向廢興來感慨， 盡將哀樂付微茫。 欲回宇宙清寧紀， 好擁天龍護覺皇。


午日驅車向曉暾， 大洪山色混天痕。 閒來物外觀雲變， 小憩林間坐石根。
黃鵠聲清迎客至， 白龍泉冽喚僮溫。 結茆欲在孤峰頂， 煙水重重一望吞。


一曲廬山太古琴， 幾回彈作海潮音。 龍懸瀑布翻危石， 魚貫籐輿赴大林。
不盡谿濤騰逸興， 無邊風雨助清吟。 忽然捲入雲堆白， 挂角羚羊沒處尋。


大唐國裏只無師， 不是無禪黃蘗語悟者誰？ 觸目了然皆佛土， 孑身偶爾過天池。
條條瀑腳垂千曲， 點點峰頭數九奇。 俯仰文殊臺上望， 神龍惟許白雲知。


佛手崖間翡翠屏， 周顛跡渺御碑亭。 橋當錦谷殷回顧， 樹古雲峰且小停。
澗底壓來千嶂黑， 塔尖浮去半山青。 眾香飯熟西林寺， 數杵鐘聲破寂冥。


香爐峰畔講經臺， 宛若蒼崖虎擲回。 跡覓化城空結想， 劫餘崇福竟無灰。
牯牛綽約仙成市， 盤石玲瓏鬼積堆。 回首東西林已渺， 仰看雲頂獨崔嵬。


突露虛空一講臺， 萬峰青擁佛頭苔。 千年暗室燈前破， 四色高蓮雨後開。
鑄聖鎔凡此爐火， 括囊躍冶亦人才。 鬱然花木成林地， 圍繞天龍震法雷。


廬阜一名敷淺原， 溪聲山色自年年。 獨憐荒草七層塔， 不見清池十丈蓮。
法鼓乍驚三界夢， 蒲團猶帶九州煙； 幾人白社賦招隱， 佛日重光照大千！


未朝四五祖， 先禮老祖來。 曉行適空曠， 境舒神與恢。
我聞老祖者， 得心達摩梁， 千歲名寶掌， 息化南宋杭。
不知何朝代， 來此剎竿建？ 獨處雙峰雄， 倚天卓長劍，
佛魔一齊斬， 聖凡兩不立。 東南西北山， 俯同兒孫列。
寂寂千百年， 不聞獅子吼， 我來一振聲， 林藪驚飛走。
聊汲古梅泉， 小坐大悲閣， 塵囂阻重嶺， 清淨真佛國。
擲筆無所言， 飯熟且一飽， 下山趁夕陽， 朵朵青蓮好。


薄暮下老祖， 涼生松竹叢， 看完誌一卷， 行盡岡七重。
月出日欲沉， 炊煙滿林薄， 嶺嵐溪韻中， 直上東山宿。
五祖有肉身， 歷劫不磨滅， 展禮期明晨， 心香敬先爇。
廿年慕忍師， 萬古大奇傑！ 傳法行者盧， 此事真怪特。
達摩一線光， 佛佛髓中液， 卒藉賣柴漢， 盡情為漏洩。
一花五葉開， 弈世芬芳續， 日本高勾麗， 風播恆沙國。
獨惜禪海源， 法流漸枯竭， 願我山中侶， 發奮究真極！
一腳忽踏翻， 全身活潑潑； 鳳凰撲天飛， 獅子踞地立。
一切災厄除， 一切吉祥集， 是謂心地平， 天下太平畢。


都關國粹莫經捐， 未必儒邊勝俠邊。 禮樂可追三代上，折旋進退皆中禮樂 因緣聽話十年前。宣統三年霍文甲創於滬上
刀光劍影和音合， 鶴屈猿伸古法傳， 別有一般新意趣， 中西同化若天然。


智也秀不實， 守弱故可虞； 學勤情樸訥， 禪懶性清娛。
齎志今皆沒， 憐才世豈孤？ 況予曾攝受， 一日亦師徒。


暫來光孝說維摩， 露地紛馳大白車； 火宅從知原佛國， 淤泥真見出蓮華。
不思議法心無住， 入律行時手密叉。 萬鏡羅空森主伴， 月明鐘梵夜交加。


萬方正多難， 秋月又圓明。 忽悟塵勞海， 原為法樂城。
大悲來地獄， 至德發天聲。 翹首瞻空際， 無言意自傾。


能守聖功者， 翹然智且仁！ 輔吾纔二載， 捨世未三旬。
末法真堪痛， 夭身豈夙因？ 大慈乍埋骨， 哀爾倍傷神。


一江終古自潺湲， 又薄晨曦出下關。 靜海沉沉咽律寺， 秋風瑟瑟撼獅山。
側聞廛市雜歌哭， 長揖人天謝往還。 半壁東南新涕淚， 有身大患未能刪。


安危顯晦等閒過， 煩擾翻因得靜和。 佛性不曾無狗子， 龍靈亦復有豬婆。
方圓紆曲飛黃鵠， 消息盈虛示素娥。 藏鹿覆蕉秋夢足， 醒來始覺笑人多。


北臺收盡五臺奇， 俛視群峰若小兒； 極目高山難過此， 微聞流水逝如斯。
親逢四月餘冰雪， 似入三禪伏見思； 一碧無雲風浩浩， 清涼法界吼青獅。


清涼覓何處？ 寒翠洞中探。 苔璧晃金綠， 籐巖湛寶藍；
靈龍幻奇石， 仙鼠穴幽龕。 一句超今古， 禪宗仰老參！


牧得烏牛變白牛， 放羊山上示真修。 森林五里豐功在， 菡萏千峰瑞靄浮。
三界夢醒潭底月， 十虛吞吐海中漚。 他年矍鑠耄而耋， 行腳當逢老趙州。


羅漢當年曾澗開， 淨公新築夢重來。 畫禪超妙僧繇筆， 碑偈沉雄摩詰才。
雨後蛩潮振林谷， 峰前蝀影幻樓臺。 納涼相對成清詠， 同赴楞伽山上回。


山溪向暮氣森蕭， 激石聲騰五木橋； 眉月纖纖畫峰面， 目星朗朗射松梢。
牯牛燈市夜如海， 蟬翼吟園秋若潮。 雲腳忽撐天欲破， 大林煙雨看連朝。


乍觀只道雲高下， 雲退方知山不平。 茆舍三家添野景， 湖光百里蕩空晴。
凋零佛法悲今日， 創立禪林訪古型； 寂寂祖師無覓處， 西江吸盡日孤明。


東亞有高會， 紅葉正深秋。 塵海佛光普， 關山客夢悠。
久懷永平寺， 來作采真游。 一笑忘言說， 風徽仰古獻。


極目雲間不見山， 危樓徙眺幾憑欄， 撩人野景饒生趣， 拂耳春風怯曉寒；
三泖清漪空結想， 九峰晴翠遠翻瀾。 遐思不覺低徊久， 五里茸城日已殘。


半角僧園數樹蟬， 宛然如夢復如煙； 若除煩惱人皆佛， 暫得清涼客亦仙。
詩意已能超物象， 道情原不落言詮。 光明只有菩提路， 快馬欣看著一鞭！


閒駕風車向郊野， 忽從塵市入山林； 幻形偶在人間寄， 樂土還宜海外尋。
一路蕉香薰欲醉， 兩行椰葉綠成陰。 混然不用華夷辨， 涵蓋乾坤只此心。


心海潮中騰覺音， 此音今在海潮心； 天風浩浩閒吟引， 濤雪翻翻冷意侵。
沙上不妨人偶語， 椰間也許客相尋； 避秦莫作桃源夢， 常住靈山無古今！


百年星島闢炎荒， 海上行車架鐵梁。 一嶼蒼茫柔佛國， 萬民淳樸古羲皇，
桃花源裏不知漢， 蕉綠蔭中猶說唐。 白日火馳亦良苦， 盍來林下共清涼。


修造善因藉柔佛， 護持福果要剛王。 王宮猶見唐儀仗， 佛殿俄成回教堂。
陵寢不無輪奐美， 溪流也帶荔蕉香。 霞天錦地多清麗， 風景鮮妍憶日光。


南海普陀崇佛剎， 虎溪白鹿擬匡廬； 千巖百洞奇難狀， 隕石飛星古所都。
水鳥皆談不生法， 雲林巧繪太平圖。 山獅十八驚呼起， 一吼當令萬象蘇！


閒居得吟侶， 覓句適園亭。 風舞池邊柳， 波搖水上萍。
紅燈迥夕照， 黃葉落空庭。 將此陶然趣， 相看兩眼青。


靜晝敲殘數局棋， 飛來峰下獨尋詩。 冷泉盈掬寒生齒， 怪石成林翠撲眉；
洞裏閒窺天一線， 池邊小立雨初絲。 壑雷乍振炎氛淨， 恰是清涼自在時。


不上廬山忽二年， 又因浣暑到湖邊。 觀雲聽雨聊云爾， 憤世憂時亦偶然。
靜裏天機懷素草， 客中秋興杜陵篇； 得心應手臻神妙， 都入石門文字禪。


汲得山中竹引泉， 烹茶飲罷倚松眠； 靜觀綠葉成紅葉， 欲伴金蓮種玉蓮；
古洞藏雲遙瞰海， 修篁蔽日漫連天。 萬緣息後無他事， 一片冰心供佛前。


靜居觀物變， 渾欲入山深。 炎逐微陰盡， 秋驚涼雨侵。
幾曾憐白璧， 祇有拜黃金。 卻笑騎牛背， 人人牛跡尋。


白浪黃塵莽送迎， 勞人笑又涉途程。 回天望切慈悲佛， 遍地哀深草木兵。
且喜有緣曾目擊， 未能無住奈心生！ 塔中半座承分我， 五百由旬賴此城。


習習涼風拂袖開， 翻空綠浪接崔嵬。 牛隨牧唱循坡下， 鳥帶村煙傍樹回。
欲使輿夫增健步， 閑編路客說抬財， 亭名善息堪深味， 幾個英雄善息來！


怪石幽崖下， 瘦篁深谷中。 白雲飛片片， 青霧溼濛濛。
仰視壁上樹， 俯窺潭底龍。 相期瀑聲裏， 共證耳圓通。


清淺剡溪口， 鬱然靈秀鍾。 隱如鞍在馬，名馬鞍山 勢若首昂龍。亦名龍山
獅頰青掩映， 魚鱗翠疊重。 藏書濬民智， 層閣倚長松。


天上人間跡未周， 攜將布袋又明州。 看山雨阻懷前度，甲子冬至至雪竇，因雨未遊。
讓國風高快此遊。 千古相知有明月， 一生難忘是中秋。
劇憐黑野鬥群魅， 欲放慈光照五洲。


黨國安危繫， 青山未是歸。 出曾驚鬼侮， 退豈貽人譏！
此日藏雲豹， 他年縛海豨； 大雄能大忍， 莫使此心違！


野老何須蹙一塵， 堂堂無位露真人。 妙高峰半龍酣戰， 壞劫灰中火又新。
鯤化曾經九萬里， 龜年豈羨八千春！ 立錐留得煙霞地， 況有梅花更不貧。


拳石獨超群， 風來吼欲聞； 活泉終到海， 幽壑遠生雲；
樹杪潮青漲， 巖端月白分； 市煙凝鷺島， 樓外日初曛。


空手寶山來， 寶山空手回。 白雲歸洞隱， 青樹傍巖栽；
梵唱傳靈谷， 天香繞佛臺； 聖泉清可鑑， 一水碧瀠洄。


卓錫飛泉引興長，卓錫飛泉 幽巖共覓白雲鄉。 棠陰晷影移蘿石，棠陰漏日及何有石 意果心園證芋香。意果園
百草庭前花爛漫， 萬松關上鳥笙簧。百草亭及松關鳥語 螺螄沒尾憑攜取，山有沒尾螺，傳係朱熹食餘棄而復活，陳君攜數枚歸。 歸路車追晚浦航。晚浦歸航


曲徑沿溪走， 雲林西復西； 墓楸驚鳥起， 巖草欲人齊；
續續吠多犬， 微微聞一雞。 好留乾淨土， 處處著輪蹄。


微雪明明見， 寒雲密密封； 遠山增黯澹， 流水自叮咚。
人已度新歲， 天猶滯舊冬。 乾坤不終蟄， 一震起潛龍。


春滿湖山花滿林， 連朝陰雨阻探尋； 老天不解如人意， 何日方能慰此心？
儻得狂風騰虎嘯， 盡教枯木作龍吟。 浮雲掃卻晴空現， 湧出紅曦換綠霖。
朝辭南海雲， 暮飲西湖水， 剎那發真照， 十方虛空墜；
化為春雨聲， 不露日月面， 無二無二分， 何處更相見？
不從山上見， 即向海邊逢； 恰是紅初瘦， 悠然綠正濃。
深懷明太祖， 來弔宋高宗； 吸盡胥江水， 迴龍去作龍。


昏發春申浦， 晨聽鼓樓鼓， 新都煥煥塵不揚， 禾黍桑麻化時雨。
干戈雲擾十六年， 此來重見真民主； 古賢今聖心理通， 青天白日開鴻濛。
孫公倡之蔣公繼， 狐鼠豺狼一掃空。 湯山雅遊溫泉浴， 卻病詩句吟玲瓏。
偃軍修政民樂業， 女歌男舞娛裸虫。 太平書布觀音教， 世界大同天下公。


扁舟萬里涉重洋， 身命輕於一法瑯。 夜色昨曾窺月暈， 秋濤今欲闢天荒。
安知彼岸非當處？ 偏在炎鄉得晚涼。 悟徹空間無自性， 心能轉物即為王。


浪湧群巒鱷嘯林， 洋洋盈耳是濤音。 雖然大陸行舟力， 也起中流擊楫心。
來向梵方窺古月， 欲從冥壑摝遺琛。 青天碧海何窮意， 付與鮫人取次吟。


山飛海立鬥蛟鼉， 浩蕩天風助壯歌。 撲眼濤花纔一瞥， 游心聚沬得三摩。
星星浪彩瑩無盡， 線線光波織未訛。 認取瀑流恆轉力， 頻翻新樣不辭多。


卻從溫故獲知新， 作個鎔今鑄古人。 交遍兩方文化線， 轉成一致法音輪。
言思盡處非空有， 現實超然出幻真。 好向微塵剖經卷， 生無生義與重伸。
露堂堂地無遮隔， 物理人情亦聖師。 未許小成紛至德， 從來大悟出深疑。
忽知火在燈非別， 現證橋流水不移。 一霎心光吞太極， 乾坤何處著貪癡？


衛國安民憶昔賢， 綿綿史澤五千年； 興邦已是經多難， 到海終須會百川。
古柏幹貞因理直， 臘梅花放得春先。 群陰剝盡初陽復， 待賞清和二月天。


補陀山上題詩錄， 社稷壇中弔哲魂。 華族勛高洪武帝， 英年秀毓翠亨村。
權分政治三民貫， 學闡知行一說存。 身仆黨興能建國， 同呼不死有精神。


兩度津門佛理論， 世呼菩薩豈無根？ 中原首義歸人望， 北海高眠繫國魂。
先後順時開總府， 去來因勢泯爭痕。 臨終一電稱朝野， 猶見人心直道存。


琴鳴蕉石證天遊， 曾向西湖共一舟。 萬木堂開多士集， 公車書上大名留。
未成君憲長遺恨， 已變民風勇補修。 青島忽聞歸物化， 怒潮時正撼神州。


漢水江城憶舊遊， 黃岡赤壁賦同舟。 文章早歲聲華溢， 政事終年感慨悠。
好學更能敦晚節， 高行自足繼前修。 徹觀無我空生死， 留有心光照九州。


曉車簾捲小窗寒， 玉野銀山入臥觀。 一路白埋岩石罅， 數峰青露柏松端。
晶光冉冉浮雲散， 木洞疏疏落葉斑。 意逐輕煙成薄霧， 邈然清味與天寬。


昨日曾從水面行， 今朝山頂路尤平。 遠峰深谷來窗几， 淺草長松作鏡屏。
百物紛陳春氣象， 一車移動活碁枰。 修途得此堪愉快， 努力加餐慰客情。


春遲北美先南美， 一入嘉州萬象新。 帶在溫和宜動植， 地多生趣洽天人。
牛羊遍野紛眠食， 花鳥迎風各笑嚬。 何礙境遷心亦變！ 無邊光景倍精神。


飛車忽在金峰頂， 四望群山落海濆。 纔喜雲光迴白日， 俄驚霧氣薄青門；
頃刻陰陽易昏照， 霎時升降變涼暄。 月灣花塢俱清絕， 一片禪心印碧痕。


海外還成海， 灣中更有灣； 舟車兩重渡， 水陸一連環。
落日浮鷗影， 低雲隔岸山。 優遊聊自適， 憑檻意閒閒。


繡出憑君看， 銀針不度人。 絲絲生命物， 縷縷法王身。
光色映交遍， 乾坤露獨尊； 應如碧潭月， 非幻亦非真。


玉皇山上玉皇遊， 細雨斜風汗不流。 鶗鴃聲聲仙氣逈， 蜻蜓點點藥香浮。
湖心浪撼三蓬島， 江角雲迴八卦洲。 絕頂登臨同俯仰， 煙波萬頃意悠悠。


舊遊依外姥， 遙憶卅年前。 大地經荒亂， 秋波自渺然。
一營森佛宇， 萬戶網魚鮮。 意逐孤帆遠， 清吟破曉煙。


縱覽山三疊， 橫觀峰九華； 層巒環遠浦， 疊浪擁輕槎。
不減西湖美， 平分秋色賒； 繫舟登岸處， 煙樹認錢家。


嶺際午鐘清， 群山夾道橫； 清流沿曲澗， 修行動秋聲。
好風迎遠客， 微雨潤荒晴； 未倦一臨意， 更期向上行。


直向九華上， 小礄更大礄； 有庵堪歇宿， 無境不逍遙。
天半垂甘露， 雲中見野樵； 剪燈同夜話， 高躡待明朝。


自是吾無隱， 甜香動木樨； 雲中金粟影， 燈下草蟲啼。
萬朵芙蓉放， 數峰煙雨低； 祇園萃靈秀， 化網此綱提。


新羅金喬覺， 中國地藏王； 肉塔千年在， 化城雙印藏。
中秋逢久旱， 甘雨勝清光； 無限朝山客， 提燈過市場。


五百由旬半， 團圞入化城； 新參僧教育， 無盡佛明燈。
尊重六和合， 造成萬善行； 地觀大悲願， 共矢此精誠。


暮色秋光裏， 東涯景物妍； 卻留今夜看， 未減一分圓。
澄海銀魚躍， 輕紗玉鏡懸； 清談不忍睡， 欹枕聽流泉。


欲窮九華勝， 更上上天臺； 絡繹茅菴結， 蜿蜓石磴開。
拜經覓遺蹟， 奇石孕靈胎； 秋色紅黃紫， 斑斕錦繡堆。


絕頂攬群峰， 巍然插太空； 溪籐青掩映， 巖草碧玲瓏。
雲漱一拳石， 松飛百歲宮； 鐘聞催別思， 回首夕陽紅。


酣戰龍潭跡未亡， 荒邱枯草向朝陽。 山行十里初佳境， 寺擁千華古覺場。
布薩壇前觀律象， 拜經臺畔擷禪芳。 從容孰與遊中道， 一宿蘧然夢楚狂？


新構營古剎， 秋葉燦餘霞。 白鹿泉聲冷， 青鋒劍影斜。
荒林遺帝蹟， 奇石散天葩； 翠浪浮雲遠， 歸途興味賒。


開元崇福又承天， 鼎足泉州豈偶然！ 門進月臺觀七塔， 社開廬阜聳千蓮。
不存尼相餘三眾， 難得僧林具四緣。 更訪荒郊鐵羅漢， 雙拳十畝闢農禪。


寒郊卅里去城東， 纔過青溪便不同。 林翠蔭含山外路， 蕉香風送寺前鐘；
虎蹤笑覓太虛洞， 詩窟吟留如幻松。 此夕雪峰逢歲盡， 挑燈共話古禪宗。


損腰未倦登山興， 得得扶藜造極來。 路畔澄潭明鏡映， 巖前叢樹翠屏開。
寒生六月留雲洞， 高越群峰觀日臺。 一覽廈門全境盡， 海天空闊此蓬萊。


詩人策杖叩禪關， 幾度行吟怪石間， 萬樹幽松依曲徑， 一泓清水出深山。
靜觀雲岫渾無賴， 欲羨林禽自在閒。 付與鐘聲自生滅， 滿階春草未須刪。


忽到香山古寺前， 相偕攜笠向林泉。 雨香一徑閬風度， 心跡雙清瓔珞懸。
塵外色聲皆即佛， 雲中雞犬亦如仙。 人天擾擾原無事， 且向松陰枕石眠。


曉發彝陵暮巫峽， 雲山望阻永安宮。舟擬夜泊夔州，觀白帝諸勝，因水漲僅止巫山。 明妃怨渺秋聲外， 蜀主哀沉夕照中。秭歸有明妃村，劉備連營亦在巴東間。
古廟高唐祀神女， 危崖仄徑走樵翁。 箇中奇險探難盡， 灘折峰回刻不同。


解維江市向崖林， 初覺蕭然秋氣森。 袖拂峽風驚浪激， 笠掀巖霧豁天陰。
炊煙漠漠黃陵腳， 沖積層層碧海心。 馬肺牛肝入詩料， 宛加蔬筍赴廚砧。


舟逐漩流行勢斜， 挹來秋爽倍清華。 窗移靜翠千巖樹， 灘送飛湍百里槎。
忽對蜀江懷晉谷，三夾水道似五台山徑 似聞梵唱雜胡笳。 岫雲雲岫奇難狀， 佛髻芙蓉燦萬花。


昭君村外挹斜暉， 煙景家家浴翠微。 青鹿角前灘更急， 黃牛背上雨初飛。
每因涉世心常倦， 卻喜看山願未違。 忽已巴東回首遠， 巫峰十二亂雲肥。


洞戶巖扉布若棋， 仙凡未必異歡悲。 穴居卻憶中州地， 土屋依然太古時。
灩澦堆頭飛沫濺， 瞿塘峽口急流馳。 依山憑水夔州府， 形勢悠然繫遠思。


輕舟已過數重山， 回眺孤城縹渺間。 兩岸濤風喧石壁， 萬家煙雨蔽江關。
人逢世亂思伊呂， 誰復心齋樂孔顏？ 檻外群巒留不住， 側峰橫嶺各成班。


一塔岧嶢矗嶺頭， 雲陽嵐翠盪晴秋。 松杉蔭合桓侯廟， 猿鳥聲傳杜宇愁。
逸態翛然思野鶴， 閑情聊爾狎江鷗。 蜀中自古多名士， 豔說英雄冠九州。


瀼田麓舍著農功， 翠柏青畦入望中。 石寶寨孤擎塔寺， 酆都城僻撼江風。
峰間疊疊晴雲白， 林罅層層溼土紅。 領略田家淳樸趣， 優遊猶是葛天翁。


波平岸闊嶺逶迤， 雨後涪陵水滿陂。 惟蜀獨生黃桷樹， 挂猿空賸綠蘿枝。
莫留短景駐長壽， 不覺舟行見岸移。 雉堞參差金碧影， 江城天際晚霞垂。


嘉陵小三峽， 靈閟自年年。 瀝鼻飛銀瀑， 觀音鎖碧天。
溫泉二巖合， 浮石半灘邊。 饒有園林趣， 遙瞻意興騫。


劍氣騰朱雀， 山氛靖白狼； 民痌孰垂恤？ 營壘每相望。
低首客投店， 露脛婦沒裳。 幾區新市政， 開泰向三陽。


陂陀潼遂路， 往往亦平均。 古寺投開善， 公園布化春。
靈泉山景好， 廣德佛風新， 處處森軍令， 斯民盡僕臣。


安居阻泥濘， 牢落赴三朝。 樂至鹽井汲， 天池荷葉凋。
綠疇煙縹渺， 赤嶺日迢遙。 一路如園苑， 優遊駕小軺。


直達成都去， 於今更不疑。 車經鴉口險， 澗跳虎脛遲；
飛渡龍泉驛， 朗吟子美詞。 民勤山水好， 何事遍瘡痍？


行行竟滯梵雲山， 綿邈峨峰遠莫攀。 此夕團圞慶天上， 平生坎坷感人間！
露華寒浸蟾三足， 霧縠微窺豹一斑。 已是中秋猶半路， 料難秋盡漢皋還。


來看峨眉月， 依然虛此行。 林樓初瀉影， 鼓樂遠傳聲。
耽寂每孤坐， 憂吟聊慰情。 清輝拂衣袂， 萬里蕩心旌。


清曉驅車特地尋， 一林秋柏氣蕭森。 草凝龍野玄黃血， 蟲咽琴堂靜遠音；
要見輔成昭烈業， 應知都出澹寧心。 英雄到此休垂淚， 好向隆中養聖襟！


四川一大盆， 成都一中盆， 邑鎮皆小盆， 邱壑無數盆； 輿誌稱湓地， 宛然名實存。
莽蒼施宜接， 東進巫峽門； 皓潔康藏映， 西來青海源； 北趨秦隴洛， 南挾湘貴雲；
水終滄溟入， 氣欲吳越吞。 閬巴既仙苑， 益州真錦園。 青城八百里， 寧極在深根；
峨眉五千丈， 金頂星可捫。 四時別涼燠， 一日異晨昏。 古初不可聞， 鵑啼杜宇魂，
治水賢李冰， 宮祠川主神， 酆都鬼王蹟， 魚腹白帝痕， 油浸張飛頭， 蒿沒劉備墳，
奇才諸葛亮， 曾此策三分。 古近桀敖者， 割據何紛紛？ 思想鑿混沌， 道術探崑崙。
過橋相如賦， 投閣子雲玄， 文章三蘇大， 詩酒李白尊。 佛剎多鉅制， 雙桂流芳芬。
工商繁盛市， 華洋風化溷。 精神獨到處， 煥發在農村， 整治無穢麓， 況復有蕪原！
細耨深耕遍， 斯民樸且勤， 乃知國本在， 元氣猶淳渾。


直下岷江向敘州， 竹根灘外老龍愁； 青山兩岸忙迎送， 已過重重急水流。
兩水滇黔出敘瀘， 交通三省此中樞； 連綿不斷山如帶， 小普陀堪入畫圖。


小白山前少白河， 迢遙一塔映清波。 輕煙處處浮村靄， 微雨絲絲起櫂歌；
直揭嶺雲露峰髻， 深披林翠探禪窩。 五年不入天童境， 人事滄桑變已多。


忽然伸手拓虛空， 頓覺身窮道不窮。 那有心光遺物外？ 偶留形跡寄人中。
衣寒切感風生北， 海曙遙觀日出東。 三世十方融一念， 更無餘事問天公。


去秋西入蜀， 今秋西入秦； 入蜀曾踐峨眉雪， 入秦欲搴終南雲。
小停汴鄭度伊洛， 彷彿武漢趨沙荊； 漠漠陝州道， 亭亭宜昌城；
靈寶過函谷， 三峽經彝陵； 夕泊巫山狎瀲灩， 午輟潼關摩峻嶒。
華嶽俯瞰長安途， 灞橋川張畫圖。 萬里橫秦嶺， 八河繞古都。
寂靜同真際， 園林發妙花； 東道主人康居士， 終日追陪遊興賒。
高登雁塔望， 南山隱約長； 驅車漸漸向峰頂， 幽泉潺湲林蒼黃。
暮宿圓覺禪心暢， 老衲談笑時抵掌。 詰旦朝大臺， 霜鐘送清響，
岡巒起伏陳奇態， 川陵混茫拂衣帶； 文殊最孤峭， 靈應亦瀟洒。
遙矚捨身崖， 還陟兜率階。 險絕麗絕歎觀止！ 老虎窩下錦繡堆，
高低遠近十， 三臺星拱太乙峰， 出入往來七二峪。 僧集大茅蓬，
石門叩蘭若， 谿徑訪裴洞。 白雲紅葉恬詩魂， 曉雨驚破遊人夢。
澧峪阻風雨， 後菴幸後安， 淨業果然業清淨， 山林變白鑪鼎寒。
天晴踏雪出山去， 山外泥濘行欲留； 回首終南青未了， 悠然高歌終南遊。


掛搭瀛嶠偶避寒， 風和日暖輒憑闌。 頻聞海市傳新警， 強向書城索古歡。
深達法空成佛易， 橫生我執做人難； 世間情器原唯識， 誰肯平心一例看！


孤月繁星檻外天， 大風吹入室中眠。 遙尋夏日清涼趣， 倍覺廬山面目妍。
綠水白雲相蕩漾， 青林紅屋鬥嬋娟。 形神一寂心源朗， 境奪人空亦了然。


偶然步上香爐頂， 擲筆峰前立片時。 草浪風濤莽騰嘯， 山光雲影漫推移。
蟬喧竹徑添涼意， 虎守松門訪老詩。 談久渾望歸路遠， 神清貌古憶仙姿。


扁舟曾狎白鷗閒， 十載東湖憶昔顏。 應是珞伽原佛地， 但能清曠即靈山。
天人冉冉雲間閣， 仙子傞傞舞水灣， 四野愁塵飛莫到， 無心庭草不須刪。


擊水大鵬扶搖上， 御風列子逍遙游。 方圓天地懸衡在， 紆曲江山直徑悠；
飛渡田田青塍密， 俯看朵朵白雲浮。 一堆村落一堆市， 過鳥何曾影跡留？


轟轟天鼓振晴雷， 巖壑千重眼底開； 水脈山筋齊顯露， 險灘幽峽細徘徊。
提攜萬嶺隨江轉， 拱揖群峰讓路回。 莫訝神通偶遊戲， 雲端趺坐又西來。


溫泉闢幽徑， 斜上縉雲山。 巖谷喧飛瀑， 松杉展笑顏。
漢經融藏典， 教理叩禪關。 佛地無餘障， 人天任往還。


九峰開佛剎， 雙柏閟靈宮， 蟒塔傳殊古， 獅峰勢獨雄，
海螺飛翠靄， 蓮髻聳晴空： 無盡江山勝， 都歸一覽中。


壑雷隱隱雪霏霏， 冒雨來觀瀑布肥。 激石騰如珠鳳舞， 盤空化作玉龍飛。
野花三兩吐紅潤， 春草淺深接翠微。 蔌蔌松枝風過處， 曲欄徒倚濕沾衣。


古寺沿溪入， 深林曲徑幽。 破山山更好， 興福福常留。
日照亭新築， 潭空水又流。 宋梅伴唐桂， 佳景在春秋。


萬木藏群墓， 蔥籠氣鬱森。 筍輿穿綠巷， 竹杖策青岑。
小憩聯珠洞， 微聞滴水音； 泉中拾赭石， 龍血尚涔涔。


如何藏海寺， 獨得祖師名？ 齊女擁高髻， 大慈遺化城；
劍門兩湖映， 拂水一巖晴； 迢遞下山路， 田衣眼底橫。


羨聞虞仲託高蹤， 春日攜笻齊女峰。 近挹湖山舒倦臂， 遠吞江海盪吟胸。
晴空雨拂巖前水， 平地濤翻嶺上松。 最愛劍門回首望， 雲間飛渡數聲鐘。


未到寶巖寺， 先過寶石灣。 倚山錦屏繞， 隔樹玉湖環；
香積飽禪悅， 栖雲絕市闤； 黝然雙石洞， 寒氣砭飢顏。


白龍不可見， 掉臂過中峰。 氣象三峰壯， 宗風一代雄！
祖堂謁遺貌， 禪偈演枯松。 古畫摩挲遍， 煙嵐隱暮鐘。


城郭依山半， 江潮入海陬。 名著周虞仲， 學尊言子游。
鐘聲傳遠寺， 塔影臥荒坵； 萬灶迷煙樹， 斜陽翠欲流。


不見萬杉影， 惻然懷萬松。 匡廬挹奇秀， 更轉山一重。
夜宿青玉峽， 曉發金輪峰； 仰觀峰頂塔， 萬法此歸宗


海上昔曾遇， 山中今又逢； 音容似相識， 萍水認前蹤。
拂拭匡君面， 捫摩謝客胸； 此心本無住， 緣在即成宗。


匡山靈秀掩炎暉， 長夏清涼世所希。 天籟松濤寄吟嘯， 物情生理究玄微。
濂谿雅化淵明溯， 蓮社風規慧遠依； 白鹿更聞絃詠作， 好從耕讀振前徽！


朝氣迎秋爽， 輕車挹曉涼。 瑜伽山隱約， 彌勒閣矞皇；
寶蓋導前路， 金弓倚後方。 九峰開律寺， 草木也生香。


白雲終古抱巖石， 偶爾隨風出岫飛； 小作疇霖慰農望， 忽留潭影亦天機。
悠揚溪上清泉韻， 掩映林間明月輝； 畢竟閒情多逸致， 不辭故故叩山扉。


溪風習習水淙淙， 曳杖飄然過伏龍。 寺內曾栽司令柏， 橋邊待補翰林松。
翠光迎納山曈暖， 寒色飛侵瀑雪濃。 老樹不刪成古趣， 且將新植課寒冬。


背山面水金仙寺， 形勝雙龍護一珠。 放步眠牛青草地， 衝寒觀鳥白洋湖。
九皋鳴鶴遺亭在， 千灶騰煙成市初。 即此人間開佛國， 扶搖直上作南圖。


孤鶴曾聞鳴九皋， 杜湖行盡接岧嶢； 連綿不斷三山遠， 卓立無依五磊高；
一路松篁青嶂映， 數聲鐘磬白雲敲。 天花散作靈峰雪， 策杖尋幽興更饒。


五磊飛微雪， 千峰盪暮鐘； 枕寒清夢徹， 窗曉白光溶；
開遍瑤花樹， 鬥殘銀甲龍。 行將下山去， 白霧尚朦朧。


慈湖一水派汶溪， 捷足西方徑不迷。 細雨輕風清趣永， 蒼煙翠霧妙心栖。
廿年重睹前塵影， 暫坐如聞花鳥啼。 午梆聲中茶飯罷， 淨圓頓轉出恆蹊。


妙高臺上碧虛涵， 清淨琉璃寶月含。 龍澗三潭流識藏， 蓮峰八葉展心函；
微風翠顫聞天樂， 萬象光吞證密嚴。 抖擻春寒忘夜永， 倚闌振吼奮獅巖。


挹將秋爽洗炎災， 喜見荷花雨後開。 橫渡三河越雲夢， 新晴一路絕塵埃。
膏鹽遍地生機溢， 旱潦宜時氣候恢。 富庶聲中絃誦作， 清音遠渡妙高臺。


地心鬱神火， 水脈潛靈川， 既濟得竅穴， 湧為玉女泉。
沸泡噴貫珠， 蒸氣騰活煙； 浮藻藏黑鯽， 微波漾碧天。
虛澈涵眾妙， 適存皆自然。 滌蕩除疾瘍， 生化本相連。
輔之以人巧， 形充德乃全； 砌池構旅舍， 臥聽流潺湲。
築場勤農事， 灌注成良田， 輪蹄任厥便， 四達無所偏。
仰觀秋月圓， 明鏡耀幽涓。


金烏旦暮觀升墜， 玉兔晨昏見墜升； 終古如梭忙不澈， 浮生若夢覺何曾？
醒來物物隨心現， 睡去塵塵舉念沉。 習境移情無定性， 游魚活潑在溫層。


瑞雲捧圓月， 時呈半面看； 偶然全露處， 似在亂峰端。
天迥團圞淨， 秋清笙管寒； 香風拂花影， 光滿大千寬。


尚餘群盜又佳辰， 國難天災歲歲新； 未必登樓能遠避， 聊因高會發嚬呻。
曾聞佛智基悲憫， 賴有賢才耐苦辛； 早得瘡痍成一洗， 優遊好作太平民。


乍見秋林五采呈， 青黃紅紫一層層。 曉晴山色艷如錦， 夜靜溪聲冷未冰。
塔鎮含珠新建築， 池開圓鏡舊呼稱。 會看蒔木十年後。 無限蔥蘢佳氣騰。


應夢名山住， 高風愧昔賢。 一巖青象伏， 千丈白龍懸。
忽遇雲林友， 來探雪竇禪； 笑談深霧裏， 不昧性其天。


檻外輕舟數葉微， 銀帆片片挂斜暉； 江波瀲灩隨風起， 水鳥翩掠浪飛；
短塔蒼茫孤岸逈， 遠山寒瘦衲衣肥。 連年旱潦災頻襲， 猶見殘村野草依。


梵江音訊感頻催， 千里衝寒得得來。 遍是臘深天未雪， 早曾葭盡管無灰。
斜陽影落坡間塔， 隔岸香浮月下梅； 長笛一聲舟又動， 沸茶新煎且傾杯。


此身四十六初度， 母難空添德慧無。 且幸猶存真面目， 莫教孤負好頭顱。
不因剃髮除煩惱， 那藉留鬚表丈夫？ 此日刮磨重淨盡， 露堂堂地證今吾。


環湖路多曲， 貫通錫武宜， 傍山或臨水， 平野每逶迤。 先尋善卷子， 入洞繞須彌；
蘊火噴石乳， 巨形幻象獅； 菩薩與羅漢， 飄飄凌雲飛。 洞中更有洞， 右轉升層臺，
百怪紛隱現， 穹頂雲樹垂。 左旋降水洞， 溪聲喧如雷。 東出峰露髻， 西進流盈陂，
容與乘一舸， 三灣窮其湄。 中灣朝萬蝠， 壑口波漣漪， 登岸闢幽徑， 古剎深林披。
世外桃源覓， 庶幾其在茲！ 地主儲居士， 殷勤指導之。 飽以胡麻飯， 談吐雄且奇。
次訪庚桑楚， 前亢而後卑， 自下以溯上， 乃遇庚桑居。 海王構靈宅， 閎肆張瑰琦，
譎詭眩千態， 飛動呈萬儀。 於是歎觀止， 回車重驅馳。 罄山古禪窟， 瞻仰夙所期；
近年興佛學， 亦頗聞龍池。 日暮未及去， 再遊待後時。 桃園駐夕照， 長途歸忘疲。


一現曇花艷當夕， 千林霜葉競深秋； 青天碧海茫茫感， 明月清風渺渺愁。
未許波紋生古井， 閒看塔影臥荒邱。 豪懷己逐韶年逝， 濯足滄浪萬里流。


別白雲山廿四年， 萬峰重見接青天。 依稀跡認雙溪舊， 變幻多端古剎前。
俗化混言歸大道， 靈源孰悟到真禪？ 能仁共向深稽首， 待看當空月朗然。


勤磨古鏡發新明， 幻作人寰一化城。 盡導迷流歸覺海， 更憑仙筆暢文情。
廢興舊事殷殷紀， 緇素遺聞細細評。 珍重甬東流七塔， 天童雪竇共長庚。


人間佛國願何賒， 理本如如事尚遮； 染淨一心須轉變， 自他三密待交加。
空漚儻殞圓澄海， 露地堪馳大白車； 好向雪山慈氏奉， 坐看覺樹燦龍花。


重陰剝復忽聞雷， 世界光明一線開。 欲起沉眠破長夢， 笑從前劫證餘灰。
東方德化全球遍， 有腳陽春大地回。 人海慈航誰駕得？ 天行不息健翁來。


偶坐幽溪石， 如聞太古琴； 微風生細浪， 疏木發清吟。
恍若水中月， 朗然空後心； 分明本如是， 那用更推尋？


乾坤鼓鑄仗風雷， 一代權威泰運開。 直欲聖賢承道統， 豈惟軍政展天才！
國家正氣懷興復， 民族頹流誓挽回， 薄海同伸知命慶， 金剛不壞仰如來！


攝取瀛寰九九州， 佚園清賞足神遊。 四時涼燠唯心現， 百物新陳大化流。
豈止蔭成堪息影， 也曾狂歇不迷頭。 偶來暫借蒲團坐， 曉聽林禽引吭謳。


傍溪把茆蓋， 宴坐來怒號； 急湍喧日夜， 叢翠撼風濤。
祇此動皆靜， 更何禪可逃？ 廬山煙雨外， 遍地陣雲高。
心海騰宿浪， 風雨逼孤燈。 卅載知憂世， 廿年勵救僧；
終看魔有勇， 忍說佛無能！ 擲筆三興嘆， 仰天一拊膺！


共泛輕舟向小溪， 披蒼曳翠兩巖低； 我來已值秋遲暮， 猶見花灘芳草萋。
曾來仙女駐遊蹤， 山下飛鳴雙白龍； 一浴南泉塵慮盡， 了然去住不關胸。


昔禮天然室， 高風仰十今； 浩浩忠義氣， 迴作菩提心；
澹禪獨超妙， 尤能愜素襟。 茲獲親手蹟， 如聞綠綺琴。


邇在蓉都古驛東， 人間淨土有靈峰。 蹟留馬祖千年寺， 苞繫龍鱗五老松；
久晦山林今得主， 多情天地此貽公。 相偕絕頂扶笻上， 足踏青蓮碧海空。


山川淑氣靈襟濬， 陟嶺登峰竟忘勞， 俯瞰西南蒼野闊， 近攀東北翠岑高。
仁莊恍已超三界， 佛剎何妨現一毫！ 夜雨晨風涼徹枕， 洋洋盈耳是松濤。


灌口離堆吐怒潮， 竹繩迢遞架長橋； 溪聲鳥語清心耳， 林翠巒光遠市囂；
夾道松杉初勝引， 洗塵風雨百靈朝； 降魔石上天師洞， 一覽蒼茫寄興遙。


曲徑通幽向上清， 森森崖樹鎖青城； 蟬歌鳥語都奇絕， 白木烏苓選特精；
第一峰頭觀旭日， 無雙景色喜新晴。 歸途廟貌瞻川主， 二水中分石堰平。


水火交為用， 天然此獨奇！ 巧窺流井妙， 涼納溪宜。
市政敷新制， 鹺聞拾古遺。 欣逢東道主， 客路忘嶇崎。


越南燕北地皆中， 何處長安路不通？ 偶寄游蹤巴子國， 集將吟屐梵王宮。
興邦久慨攖多難， 盪寇今應奏大功！ 一洗人間兵氣盡， 太平還證佛心同。


一自登峰掬玉泉， 芒鞋不復趁雲煙。 屢違石院談禪約， 猶滯谿灘訪勝船；
半壁琳光騰丈室， 彌天花雨灑諸賢。 環吟恍服怡神藥， 慰病功深八福田。


雨過秋山淨， 寒生夜月微； 老禪從定起， 渾欲著棉衣。


危樓插半空， 倚眺最高峰， 樹鎖朝煙碧， 山含旭日紅。


禪關五里植青松， 遠寺朦朧薄霧封； 獨有耳根無隔閡， 又聞送到一聲鐘。


鳩喚庭前鵲噪林， 問誰算得定陰晴？ 祇看太白峰頭上， 已積浮雲數丈深。


青松萬樹鎖禪關， 迷徑樵夫入未還； 修到白雲知幾世， 尋常出沒不離山。


深宵定起欲三更， 獨坐蒲團對月明， 最愛石窗虛不掩， 清光寒映佛前燈。


為感秋空雁字橫， 十年遊倦賦歸程； 應憐聽慣他鄉語， 反覺驚聞故土聲。


遨遊不復計春秋， 靜夜回思往事悠； 贏得半肩詩卷返， 甬江重取木杯浮。


兩岸蘆花照眼秋， 孤猿長嘯韻悠悠， 江楓搖落蘋蘩白， 夜泊扁舟古渡頭。


海濤怒作湧崟巒， 萬頃蒼茫眼界寬， 鷺島虎溪名勝蹟， 詩痕披當畫圖看。


寒月一輪天外墮， 等閑把斷死生條， 混融法界空諸有， 教義禪宗一杖挑。


竹愈清臞人愈瘦， 吟魂憔悴詩難就； 階砌寒蛩劇可憐， 嗚咽猶自鳴宵晝。
憶昔豔春候， 芳草成茵鋪錦綉；
炎炎盛夏時， 手摘芙蕖香滿袖， 秋來靈巖攀， 古桂野菊開巖岫；
而今一一凋零盡， 回首不禁生感嘆！
忽聞山鬼在旁揶揄笑， 嗤君徒探三藏妙， 幻境尚未知， 焉能窺玄奧？
不見云： 萬法咸從妄識熏， 變成種種顛倒相， 陰陽遷流寒暑分，
一切形聲無非自心之影響， 是以譬之乾城兼鏡象，
達者於此不追想。
吾聞其言確且切， 冷地回思思亦絕， 吁嗟乎！
物理榮與枯， 心外原是無； 迷頭認影枉為境界風所驅。
莫更道木樨秋香， 芙蓉冬妍！ 請觀天上月， 今年何減昔年圓？


漫道盧能不識丁， 壇經最著祖門庭， 講堂妙釋風幡諍， 終古光輝麗日星。


欣從箋錦挹清光， 綺似雲霞冷似霜； 儒雅風流近寥落， 唯公詩卷發奇香！


筆筦城髡硯積灰， 吟懷今被好詩催； 學他賈島騎驢背， 一手為敲一手推。


出門猶自問西東， 笑我無端入路中， 隔岸蘆花飛欲盡， 朝霞引著一輪紅。


浮雲散盡見峰巒， 煖坐蒲團任意觀， 竹翠松青無限景， 誰能收拾上毫端！


滴殘更漏夢闌珊， 兩岸烏啼入耳酸； 起看繁霜白蓬背， 冷冷水逼一燈寒。


山臞皆露骨， 水冷欲生皮； 叉手風前立， 婆娑戰不支。


今早雨還今晚晴， 涼階唧唧亂蟲聲， 秋雲淡白山青紫， 且坐溪頭看月生。


獵獵風聲兩岸蘆， 碧溪清淺一舟孤， 斜陽影裏楓千樹， 半幅秋山好畫圖。


寒月一窗初有光， 孤燈冷對坐昏黃， 短吟長嘯總無賴， 愁聽秋蛩鳴兩廊。


獨坐寒宵盡， 寒宵忽已深， 一燈冷相對， 惆悵去來今。


簌簌風生北， 曈曈日出東， 空庭聞木落， 秋老寂寥中。


大江秋老雨絲絲， 偏是別離逢此時！ 看到渺茫雲水闊， 征帆幾片順風吹。


一生能有幾中秋！ 應對月明捐盡愁； 數點殘雲斷不續， 碧天無際望悠悠。


望斷吳山一髮青， 詩筒遙寄若為情； 教人最是銷魂處， 寒雁月明三兩聲。


但向霜籬敦晚節， 不同桃李鬥容姿； 後彫豈獨推松柏， 木落林空乍放時。


可憐煙綠塵紅市， 舊是談空說有場； 長壽不堪成短命， 幾回經此涕淋浪！


風幡非動鏡非臺， 一物都無是本來； 五葉靈花開已萎， 誰能培此舊根荄？


悠悠一遙別， 落落兩無言； 不向江干送， 怕聞江上猿。


微雨濛濛濕石樓， 坐聽喦溜泣神州； 無端百感茫茫集， 苦語哀思不自休。


一樓大有蒼茫意， 萬樹高參蔚藍天； 此是白雲最深處， 狂吟驚起老僧眠。


太虛如太虛， 那怕白雲掩？ 太虛如太虛， 豈畏紅塵染？


青山宜白雲， 重重為之掩； 紅塵飛不到， 何處得相染？


青山遙相映， 白雲低相掩； 行過巖縫間， 衣上蒼苔染。


乾坤可愛是仙才， 澗畔青蒲掩綠苔； 三島十洲渺何處？ 蓮花臺對鶴舒臺。


山上白雲輕似絮， 溪邊青草淨如茵， 春光不獨晴時好， 細雨微風亦可人。


疊嶂層巒澹碧環， 滿山花正半開間， 十分春色全留住， 寄語坡公且往還！


萬壑煙嵐靄曉窗， 四山晴黛鎖珠江， 微風吹縐池塘水， 脈脈春寒未易降。


樹樹葉藏啼鳥綠， 山山花放杜鵑紅； 白雲不鎖東西路， 付與遊人自在通。


破浪乘風百粵遊， 白雲深處小勾留； 廿年塵世愁無限， 此日新愁倍舊愁。


高山流水吟長短， 紅日白雲空去來， 貿貿一春無好意， 歡顏暫為讀書開。


酒人顏色半紅酡， 大野高原夕照多， 如此江山且歌哭， 料應無奈落花何！


天生天殺大難才， 珠璧相投竟見猜！ 灑盡傷今懷古淚， 後人還為後人哀。


我畏多才甚不才， 不才能免世驚猜， 靈均滅沒長沙夭， 造物生才大可哀！


孤懷欲伴蒼松老， 舉世唯宜白眼看； 占得湖山供嘯傲， 瓦甃不易水晶盤。


書劍聚成千古淚， 英雄都化兩間塵。 從今刪卻閒愁恨， 臥看荒荒大陸淪。


孤吟斷送春三月， 萬事都歸夢一場； 護取璧間雙寶劍， 休教黑夜露光芒。


月影波光兩不侵， 五湖煙水寄閒吟， 松魂鶴夢渾無著， 賸有悠悠獨往心。


數級石通仙館閣， 一泓泉擬小蓬瀛， 斜風急雨初晴後， 坐納新涼水上亭。


笑似焦鷯占一枝， 大難身世費支持； 祇憐得共神仙住， 苦雨淒風也自宜。


蕭瑟湘波憔悴人， 焄蒿悽愴二千春， 由來造化難天問， 何事哀吟嘆不辰！


浮生宜狷亦宜狂， 怕讀離騷末後章； 澤畔於今復何有！ 秋風衰草澹斜陽。


夏日攜知己， 行行千步沙。 涼颸動衣角， 人影落濤花， 此樂真無極！
山高水更賒。 奇峰疑疊浪， 松老布重杈； 境勝渾忘俗， 泉清可煮茶。
梵宮疑遠翠， 綠樹映流霞； 遙指濃陰處， 疏鐘古佛家。
日臨波似錦， 風到水如紗。 叢柏參天立， 林楸夾道遮。昱山
忘情狎鷗鳥， 杜口擬毗耶， 不識青牛氣， 羞乘白鹿車。
為天憂老大， 與海鬥豪奢。 神理薪傳火， 玄機兔脫罝。
江山恣游眺， 瓶缽足生涯。 漫索枯腸句， 當彈卻手琶。
遲遲一來去， 歸路夕陽斜。


萬綠悠揚翠靄空， 嫩黃几上列群峰； 陰濃晝靜渾無事， 抱膝長吟樂此中。


蔥籠佳氣裊晴空， 深碧池塘淺黛峰， 月滿簾櫳花滿樹， 此身疑在翠屏中。


入廛垂手幾秋春， 閱世雙眸久更新。 諸佛不離生死際， 滿街都是聖賢人。
六傳正法祇衣缽，
百丈清規及米薪。 應是蓮花淤泥裏， 在塵不染倍情真。


竹猗猗外草茸茸， 水榭風樓幾疊重； 更喜清音慰寥寂， 蟬聲濃似樹陰濃。


萬卷圖書萬疊山， 抗心千古絕援攀； 人天各有蒼茫感， 悽斷秋聲暮色間。


風雲出入未蒼顏， 壯志曾窺豹一斑； 懷抱古今誰盡得， 南陽高臥自閑閑。


秋蒼暮翠掠衣寒， 滿地蟲聲各楚酸， 積雨新晴雲尚亂， 石橋小立聽飛湍。


往返何憧憧？ 離合何匆匆？ 等閒一為別， 等閒又相逢。
憶曾與子此閱經， 聯吟夜守孤燈青， 那堪南北東西後， 缽囊書篋仍飄零！
幾年嬴得髮種種， 胸翅復刺愧且悚， 德未加修業未進， 此外甯足較輕重！
坐破蒲團浪費草， 研窮三藏空數寶， 骯髒人寰潦倒頻， 人心何心猶羨早？
惟君皭然出塵滓， 物外逍遙清且奇， 碧梧玉溪高士魂， 寒松瘦竹幽人姿！
相向話舊兩繾綣， 不覺夕陽紅一線； 楓林遙映疑桃花， 疑及桃花羞人面。
吁嗟乎！ 虛空奚故有天地？ 天地生人復何意？ 孰主張是孰綱維？ 顛之倒之毋乃戲！


蟾光澹澹抹闌干， 風露淒清秋水寒； 獨木趙州橋一座， 度驢容易度人難。


空聞釣魚臺， 煙沒不可見； 寒江嗚咽中， 獨立深繾綣。


淮陰落魄孤窮日， 胯下歸來黯斷魂； 漂母一雙千古眼， 獨從寒苦識王孫。


桃花如海向人紅， 便欲和車住此中； 機笛一聲飛似去， 最憐回首已朦朧。


一世風雲舞萬龍， 甬江何幸故知逢！ 年來縱脫真無狀， 陡憶森森太白松。


春色欲歸歸亦得， 我心如醉醉無依； 垂楊堤上綠千里， 桃樹枝頭紅已稀。


垂天有翼壯南圖， 高舉還須積息扶； 好把風雲珍重待， 冰心如月貯銀壺。


四壁秋蛩漸有聲， 小樓寒氣襲衣生， 神酸意楚渾無賴， 苦茗盈杯獨自傾。


相隨學道白雲層， 棒喝當頭領受曾； 從此更無師我者， 小窗垂泣淚如繩。


萬樹梅花竟埋骨， 一輪明月孰傳心？ 遺詩自足流千古， 翠冷香寒憶苦吟。


一片難尋乾淨土， 同車幸託好良心， 養痾賸有西湖好， 山秀波明古到今。


唐莊幽秀道村新， 都是未漓天趣真， 湖水淺深山遠近， 憑臨處處總宜人。


淋浪涕淚平生感， 破碎湖山烈士墳； 到此未能坐忘去， 卻從潭影玩天痕。


吳越無王已千載， 南朝遺蹟尚縱橫； 巋然五級明妃塔， 留得雷峰夕照明。


皇皇壯語轟天地， 痛飲黃龍酒一杯， 豪氣到今莽飛動， 豈徒廟貌供人哀！


湖心亭外翠煙浮， 千里何曾負此遊！ 四面青山憑眺裏， 料應解盡重憂憂。


絕技神拳噪一時， 南洋多士慕從師。曾授拳術南洋公學 羹君別具過人力， 愧我空吟慨世詩！
入定江天絕塵擾， 隨緣大善殫勞疲。
當機殺活渾無事， 垂老英雄劍未雌。


眾生不至盡成佛， 三毒未可連根拔。 色聲紛為增上緣， 哭罷落花哀秋蟬。
一間之隔亦何遠， 矌劫可憐空追伴！
狂心只愛鏡中頭， 舉世茫茫貉一邱， 夫子乃以一遁了， 嗒焉若喪更無求。
皋益不嗄能兒子， 因其固然順其理。
琉璃天籠芙蓉山， 別有意境非人間。 蹴踏堯聖追務許， 不管大陸走狼虎。


萬山如睡水無聲， 夜色朦朧看不清； 郤愛梵鐘聞遠寺， 一灣新月照人行。


銜山落日薄崦嵫， 紅襯寒霞碧水涯； 三兩歸舟如箭急， 我心閒煞獨吟詩。


人生難遣別離情， 況是衝寒破曉行！ 自悵幾回還自慰， 天涯到處有逢迎。借句


結交三載幾離合， 入世兩人咸煩憂； 便欲千山萬山去， 嗒然坐忘高峰頭。


四時乘寒暑， 榮枯各有次， 蕭然天地秋， 木葉紛萎墜。
楓林襯夕陽， 灼灼添風致；
未幾搖落盡， 祗餘松柏翠。
天乎實為之， 甯曰能自棄！
魚龍失江湖， 濡沫互噓吹；
郤憐沙上鷗， 相狎亡猜忌。


富貴浮雲耳， 從無不散筵； 日來風雨急， 憔悴幾人憐！


瓔珞垂垂映寶幢， 嵐光雲影曉空濛； 千年古剎今無恙， 橫臥蒼蒼玉几峰。


一天風雨過危樓， 滌盡炎氛洗盡愁； 小立忽驚衣袖薄， 方知時節已清秋。


兩月思君心獨苦， 一聲喚我耳先知， 扁舟共度穿山海， 風雨聲中聽讀詩。


有碣有碣出朐山之土， 題曰唐程夫人墓誌銘， 摩挲幾人辨魚魯？
費隱道不間夫婦， 焉用肅肅列兩廡！ 獨行庸德偏堪嘉， 粲粲兒女思哀苦。
憑此肫肫淵淵精神貫天地， 陵谷遷移未朽腐， 字字還如新發硎， 蓬萊名鄉徵邃古。
遯庵居士飛奇思， 登高一呼萬窾怒， 琳琅滿軸光矞皇， 雜糅精瑩眾妙聚。
巖嘯潮鳴一燈慘淡中， 沉吟聊接諸君武。


偶從蝶化悟蟬聯， 消息春回枯木禪； 不夢周公夢梅隱， 冷香飛度一臞仙。


燦然黃月出松關， 遍界圓明絕倚攀； 霧翠霞蒼籠不住， 玲瓏高峙石斑斕。


堂堂高坐石磐陀， 不向山前勘老婆， 碎梵零鐘無壁落， 悠揚雲影度清波。


打坐禪關亦足哀， 羨君猶有故山回； 一帆相送春風好， 莫待秋深萬木摧！


心頭幾點血斑斕， 吸自歐蠻戰骨寒； 本是隔洋腥臊氣， 化將芳豔與人看。


拚將不值一錢身， 努力追蹤空石人； 還被蚊虻挫精思， 易筋洗髓道終貧。


神方一起苦吟身， 恐作拔山蓋世人； 要仗奇窮鑄剛骨， 囑君醫病莫醫貧！


物遇長風成地籟， 心因深想發天機； 但離自取原無性， 怒者何須更問誰？


青濛濛外白茫茫， 六合中間說聖王； 齊到不齊成物化， 一場蝶夢太荒唐！


太白仙人金之精， 當年曾現童子形， 大椿冥靈俱夭死， 松鶴千年真彈指！
唯有義師璿師杜多行清苦， 永與名山名藍亙萬古！
我憶初至太白山中天童寺裏受戒時， 桓桓寄師藹藹淨師戒壇戒堂親見來。
戒壇大師三年前曾寂化退藏密， 所留一塔冷香便是金剛不壞之真跡。
戒堂大師今當陽， 譬如先佛後佛坐道場。 法鼓蓬蓬來釋梵， 圓同大鏡無餘欠。
綿綿晝夜一百八， 佛壽剎塵又塵剎。
從來軒歷難為籌， 傳道恰恰花甲周， 天童老人常不老， 不妨隨喜現壽考。
寄師六十開壽筵， 我曾詩座停翩翩； 而今活埋小白花， 不獲重瞻太白仙人獻壽之碧藕大如船與瓊棗大如瓜。
自笑住在珠寶嶺之根， 卻能居然窮到一具赤骨存。 恨無藥王百福臂， 真法供養香薪燔。
忽然躍出筦城子， 松煙裊裊拂蘭沚， 白月流輝滄海鮮， 頌成無量壽佛篇。
天上之星地上之山同一名， 山中之僧僧中之師同長庚。


剔燈曾共展奇文， 今日重來倍憶君。 一挺孤身忠佛國，辛亥義師戰敗，誓守歸元寺弗遁，乃與寺同燼。 幾經浩劫戰魔群；
已留壯節心應慰， 無復知音琴可焚。
小繫扁舟又東渡， 何時重弔漢江雲！


吟殘臘雪又春時， 聲斷溪流凍解遲， 柳眼不舒梅頂禿， 健寒侵骨夢先知。


消盡名心與利心， 卻宜閒趣病中尋； 久曾壯士無顏色， 不怕床頭沒一金。


讓王千古有遺風， 遊俠延陵世所雄； 一笑桑門還斷髮， 人天長揖付雞蟲。


人在永嘉天目間， 點紅塵亦不相關； 三年牧得牛純白， 清笛一聲芳草閑。


菊逸淵明宅， 蓮清惠遠廬； 香光澹花月， 三昧醉何如！


出天莫怪冰能熱， 入地應憐世已貧， 造化小兒何足責， 還須自做自由人。


出關剛值立春日， 卻為立春方出關， 山後山前霎時遍， 春風浩蕩白雲閒。


寺古春長在， 林深徑轉迂； 偶然憑玉几， 寫入夕陽圖。


欲識丹山勝， 窗前草色賒； 明朝晴更好， 暮樹亂流霞。


疇昔金剛杵， 於今鐵砲臺； 一般神護法， 佛海禁宏開。


萬變滄桑裏， 巋然塔一雙； 斜陽分上下， 雲擁影幢幢。


曾聞迦葉佛， 足跡鄮峰留； 雁度長空遠， 寒潭水自流。


一角袈裟地， 依稀石上紋； 烏衣新色相， 日日浣風雲。


如何濠上人， 能知魚游樂？ 還應水中魚， 亦似人愛國。


此井有龍臥， 此日乏甘霖； 誰摘頷下珠？ 誰披沙中金。


仙才得自天， 仙與人何益？ 仙風旋坤輿， 處處留仙跡。


妙喜泉水清， 趙州茶味苦， 試問嘗過人， 能否將舌鼓？


不受秦封污， 翛然晉韻存； 放光何日事？ 新翠浴朝暾。


人間現優缽， 天上有娑羅， 一例關靈瑞， 花奇不在多。


去歲君來我閉關， 潘衙春訪悵桃殷。春間訪君定海縣署適值旋里 盈盈共惜天邊月， 落落相看海上山。
已是論交神略跡， 未妨得句往頻還。
近來一事真堪笑， 混俗和光不得閒。


相逢一面亦前因， 況共名山寄此身！ 稽首同龕彌勒佛， 詩輪大轉一微塵。


歷盡滄桑不見因， 與天同醉久忘身； 蓮洋我又成重渡， 何處人間可染塵？


淡風涼雨晝綿連， 坐久談深似入禪； 讀印觀書多興致， 一杯添作醉中仙。


欲閱人間變相窮， 不妨南北又西東， 超然利鎖名繮外， 便是乾坤一放翁。


未須永叔賦秋聲， 了境唯心本不生； 白浪紅塵閒掉臂， 應無兕虎陸行驚。


晉代高風元亮宅， 漢家明月子雲亭， 幽人大抵耽禪悅， 為愛心聲靜裏聽。


人倫自昔聖中華， 喬木今還多故家； 大雅扶輪知有在， 漫將胡語譜琵琶。


玄黃血戰起群龍， 盡入浮雲變態中； 料得曾經滄海客， 悲天憫世此心同。


端正故鄉歸去休， 故鄉淨土非神州， 神州火宅不堪住， 落葉哀蟬又報秋。


窗前曉愛平蕪綠， 石縫秋留淺草青； 應勝買山錢萬貫， 嬴將清氣滿疏櫺。


此日明州詠木犀， 滿身雲水又全提。予方謀作扶桑遊 三千里外殷回首， 重九糕從何處題？
破浪乘風聊擊楫， 登天捉月且移梯。
應憐海上尋詩料， 一角奚囊手自攜。


不二門開道有師，由基隆至靈泉寺，約六里，行三里至月眉山麓，有門額曰不二法門。 進行無復費疑思。 紆青路比長安直， 環翠亭留小住宜；
隔樹幽溪消世慮， 聞鐘梵剎見僧儀。
此身又在深山裏， 初夜當看月似眉。


寺是靈泉境， 未是靈泉心， 欲識靈泉心， 更入深山深。
內有大水窟， 潺潺常龍吟。
撥雲窮杳冥， 曉露濕衣襟； 行盡得禪室， 悠然寒翠岑。


斜風細雨暮秋天， 此地相逢亦夙緣； 記取靈泉三塔影， 與君佳話共千年。


人生遇合亦何常， 翰墨緣深興便長； 料得他時歸國後， 還應有夢到東方。


一樓帆影度仙舲， 清淺蓬瀛過幾程； 殘雨曉風吹欲斷， 晨星落落數燈明。


不辭徒步雨淋漓， 眼界添來水族奇， 種種眾生種種相， 分明容易又迷離。


回憶基隆初到日， 捨舟半月乍登車； 撥開雲雨到臺北， 天末飛虹橫暮霞。


晚來偕向市場遊， 燈火星羅車水流， 一切繁華如電拂， 生心無住不停留。


霢霂吹來欲濕衣， 電車形式汽車機； 特投新北試新浴， 塵事靈泉兩不依。


偶從雲外昂頭立， 頷下群巒翠帶圍； 料得月眉山上雨， 地天分處彩虹飛。


遙望月眉如女兒， 雲鬟霧鬢未開眉； 一衣帶水雙橋路， 動物園中夕照遲。


日本中華兩太虛， 未逢先見壁間書； 他時如有相逢日， 面目鬚眉如不如？


捲賸秋風黃菊影， 開來午日綠柑村； 善心男子慈心女，用壁間聯語 一例如來德相存。


憶自明州發腳行， 俄將一月寄蓬瀛， 游懷寬處歸心急， 屈指猶須十日程。


古人八十猶行腳， 六十於今亦趙州； 漫道古今相去遠， 一杯滄海幾曾浮？


無心雁影度寒潭， 作客非關客味耽， 已是天涯同作客， 客中分別更何堪！


芙蓉乍放菊初殘， 眉月又將初夜看； 再待風霜經一月， 臘梅歸詠雪香寒。


一現曇華直指心， 欣從海外拓胸襟； 達摩千載無消息， 今日彰城見少林。


猶未觀光向二京， 更須買棹渡東瀛； 最宜萬頃汪洋水， 擾不濁兮澄不清！


秋風獵獵暮雲低， 各有來時路不迷； 了得佛儒無二致， 不須原道笑昌黎。


佛心通處即靈山， 福慧深修不等閑； 應與眉峰千古月， 共流光耀滿人間。


我今親入眾香國， 應勝毘耶會上逢； 直至菩提乃消得， 天花無著且從容。


根本法輪惟一音， 隨機得解在人心； 千流萬派無辭讓， 始悟歸墟佛海深。


神話洗除存德音， 逢人直指佛唯心， 拈花一笑靈山後， 重會臺中悟入深。


聽徹絃歌雅頌音， 十年教訓百年心， 示人多少良模範， 應比空言感化深。


同根天地即真吾， 心外由來一物無； 畢竟無人無我相， 不妨相見兩糢糊。


如讀南華秋水篇， 令人神往意相牽； 定和參透莊生旨， 一物能齊大小年。


掃除地棘與天荊， 盡使人心向佛傾； 端賴君曹入塵俗， 共將濁世一澄清。


曾從佛法得心休， 念念能通覺海流； 彼岸誕登回首望， 仲尼猶是一天囚。


一回合眼觀阿彌， 已過蔗田十里奇， 巖岫遠從雲霧看， 新高山色舊迷離。


悠然當戶有青山， 花木陰濃鳥語閒； 領略此中高雅趣， 能令世慮一時刪。


五桂堂連花萼樓， 名園喬木德馨留； 秦王漢武空存想， 輸我蓬萊仙島遊。


淨名居士是前身， 會得無言道最真； 卻引文殊來說法， 一時傾讚動天人。


垂柳條條舞碧波， 水心亭子曉風多， 此間別具天然趣， 下有魚游上鳥歌。


鳥語清圓入耳宜， 晶瑩樹色露華滋， 波光畫出垂垂柳， 恰值無風不動時。


百城煙水卅年身， 來作支公座上賓； 目擊道存溫伯雪， 不須言說自情真。


出岫閒雲偶爾來， 會逢展覽此中開； 得君一角袈裟地， 盡化台灣作講臺。


怒濤飛舞萬銀蛇， 盡向蛟宮認故家； 人在下風低處立， 還疑亂墜是天花。


蓬萊三島海天鄰， 零落天才覓漢秦； 尚有桃源餘韻在， 風流絕似晉時人。


一水澄鮮綠似苔， 樓船高處步瀛台； 斜陽兩見天無際， 忽見青螺九點來。


睡去茫茫水接天， 醒來忽在萬山邊； 一來一去成重渡， 風景依稀未隔年。


也似南京有下關， 曉車飛渡萬重山， 來從小郡湯田浴， 細雨微風暮色殷。


平生最愛是山居， 淺靄輕嵐此寄廬， 小小園林饒逸趣， 池邊水鳥水中魚。


圍爐煮茗夜談清， 身意安恬夢亦輕， 夜半鈞天聞廣樂， 隔樓徐度繞梁聲。


雲開山逈曉樓晴， 檻外清天檻內明； 大有五絃揮手意， 憑欄目送一鴻冥。


波光島影天連水， 沙白松青石接雲， 海景山嵐無限好， 收羅且趁未斜曛。


一窗紅旭吐東隅， 明月曾窺貯玉壺， 多謝淨名分丈室， 還應說法愧文殊！


解得三隅反一隅， 不妨圓嶠即方壺， 神山海上相逢處， 世外人間兩未殊。


原來不用反三隅， 等是空空付一壺； 但得世情同覺悟， 禪逃商隱未途殊。


三轉四折不知處， 行來忽在法隆寺； 當年佛法初傳至， 聖德太子始建樹， 聞已千有二百歲。
驅車僕僕嵐山行， 猗猗竹外田疇平， 照眼一溪流水清， 松青楓丹相映明， 潺湲猶作太古聲。
不是天龍一指禪， 墨龍夭矯蟠雲天， 畫龍石硯猶留傳。
我讀天童寺誌時， 曾知日本榮西師， 法傳妙心東海歸。
遙遙臨濟宗派開， 更聞大學今多才， 誡心專來瞻光儀， 日暮途遠悵望回。
我離台五來五臺， 弘濟大師山寺開， 寺是清涼宗天台。
東西本願何紛紜？ 本派大谷派又分， 學舍嵯峨高連雲， 創設六十餘年間， 學生五百五云云。
聞道智山勸學院， 當年諸宗學共勸， 專宗設學制度變， 今已分途各樹建。
智積院從空海現， 所宗是密不是顯， 五十假音施方便， 迄今真言風未墜， 傳教之外此為最。
知恩一院最閎窵， 念佛稱名宗善導， 淨土本以方便妙， 圓光大師領其要， 尼眾設學此堪效。
京都最是圓山好， 歲暮天寒青未了， 依山因水園林繞， 形勢天然少人巧， 步步入聖出意表。
燈光如海浪花湧， 幻幻真真一劇統， 原田之兒知何種？


近山如黛遠山青， 一舸容與一舸停； 橋畔郵亭巖下樹， 冷冷客夢幾曾經。


光陰原未失東隅， 珍重冰心貯玉壺！ 君是道人吾佛子， 山林城市竟何殊？


中原走失連城璧， 化為海上草廬石； 奇石一旦遇知音， 也與拱璧同珍惜。


迥然空劫出今時， 不可團圞不可離， 聽取無絃琴一曲， 高山流水證牙期。


何須更著定交篇， 道誼心兼翰墨緣， 見物思人多紀念， 月眉神戶兩難諼。


眾生業力不相同， 羨爾能行水陸空， 浪雪濤花天上下， 白棉飛破曉煙紅。


出門曾未漫言歸， 何處虛空去又來！ 直到維摩深杜口， 方聞舌底有風雷。


翛然解組蓬瀛游， 五石詩瓢雲端浮， 消搖物外飛仙舟， 振塵落葉輕王侯。
清風徐來涼颼颼， 忽在短姑斷岸頭。
天空海闊開吟眸， 無限斜陽翻雪漚， 蜃氣幻成金碧樓， 佛國彈指呈山陬。
渾欲敝屣棄五洲， 濯足滄浪萬里流。
林中野衲麋鹿儔， 深目高準如胡愁， 祇言隨分何須求， 伸腳能眠便可休。
詰朝相見披輕裘， 同拂蒼煙問壑邱： 白華紫竹靈石留， 潮音梵音奇且幽。
大雄頂上論真修， 究徹人心靡所繇， 燈窗夜雨思悠悠。


微涼散暑早秋天， 數片閒雲白蓋懸； 安得湖邊容一榻， 倦來高枕北峰眠！


問師何事下天台， 借醉裝顛度世來？ 運木南屏留古井， 百年榛莽此重開。


神京一演維摩詰， 彈指流光兩度秋； 今日法華重啟會， 大家高上佛乘樓。


輕雲隱隱月娟娟， 三度中秋各一天； 明闇色空融妙觀， 松霄鶴漢照同圓。


大地山河泯一色， 山河大地露全心； 塵中剖出新經卷， 鼻孔撩天孰辨音？


偶因佳節一登丘， 吟到重陽欲送秋； 飽飯加衣齊努力， 應看進步到竽頭！


欣逢勝境且隨緣， 眼底風光已了然； 尚待解衣同一洗， 水因親證性中天。


一鞭歸路指朝陽， 姊妹崗連老虎崗， 轆轆蹄輪渾不住， 亂雲微雨總清涼。


前三三又後三三， 一塔岧然入蔚藍， 雲樹風帆明遠近， 電燈高照大江南。


菱鏡月移荷葉影， 湖樓風送藕花香， 歸車緩緩饒清興， 堤上涼蟬鳴綠楊。


近枕江流遠倚山， 輕風拂拂過窗間， 一樓明月涼如水， 小坐能教萬慮刪。


我到剛逢兵劫後， 可憐焦土不堪遊！ 蕭寥夜半江頭月， 淒照潯陽古渡秋。


旅夢曉驚涼月墮， 山遊風御早車行， 九江回首囂塵遠， 一路蟬聲撲耳清。


成道日逢觀世音， 古籐扶我入山深； 知身已在煙嵐裏， 流水微聞一證心。


蒼茫綠海渺無垠， 峰浪雄奇雲石皴； 今日廬山忘面目， 我今親見此山真。


天然此境獨靈虛， 深谷高巖兩不居； 電線盤空雲路曲， 數峰嵐翠漱吟裙。


白雲如絮沸山頭， 一嶺青眠水牯牛， 青白兩亡牛露地， 大觀樓上暢神遊。


雲頂一峰曇詵跡， 大林三寺白香詩， 夕陽何處遺蹤覓？ 煙綠塵紅總可悲！


御碑亭上古仙尋， 指點雲山望二林， 煙海渺然成翡翠， 遙遙塔影暮雲深。


群山左抱一天池， 猶是魚龍在潛時， 命世曾來朱太祖， 曼殊臺畔好栖遲。


林蟬調出管絃聲， 溪水流成鐘鼓鳴； 曉赴黃龍山徑僻， 松間滴翠喜初晴。


龍溪湛鏡石砑， 下嶺輿如赴壑蛇， 手挽七賢招五老， 空留形勝野僧家。


歐風美雨蝕靈根， 物欲紛馳道不尊； 白鹿何時重會講？ 好從儒學溯禪源。


蠶叢鳥道疑無路， 轉入松林一徑幽， 蟬噪夕陽雷雨急， 周家村裏小勾留。


不盡溪灣曲， 無數山疊重， 幾回橫側看， 成嶺又成峰。


我到匡廬遊， 平生遠公慕； 人事多變更， 山寺幾新故！


寂歷西林寺， 瞻仰來日暮， 蒼然塔一枝， 獨劃虛空破。


東林亦寥落， 蒼煙滲雲樹； 禮祖懷瓣香， 飛空阻靈雨。


拂曉出山寺， 步行過虎溪， 未能成一笑， 芳草正萋萋。


斷塔兩枝古， 蒼松一徑深； 雨聲留久坐， 得句且沉吟。


漠漠飛蒼雨， 蓬蓬駛素雲， 瀑布空中落， 銀龍舞碧雯。


雨過溪流闊， 秋聲萬壑騰； 輦歸天未晚， 買棹恰相應。


衡嶽全身露，師出家南嶽 漢江一口吞，今歿武昌 質灰靈不滅， 骨碎願猶存。
太白前塵影，予初識師于太白山
南屏昨夢痕；師助予主淨慈最力 法門秋色晚， 獨坐帳黃昏！


小別漢皋逢歲尾， 乍經沙市恰年頭， 中流一舸渾無住， 更向長江溯上游。


衝寒約伴上東山， 小塚纍纍古寺環； 高閣推窗一憑眺， 江城已在翠微間。


草堂閒坐對寒林， 杯茗傾談括古今， 多少廢興成敗事， 茫茫遺跡不堪尋。


自從衣缽此南渡， 江月江風愁絕人； 一宿小池驚夜盡， 滿天風露浴星晨。


漫云頓悟南能易， 曾出身身血汗來， 辛苦墜腰一片石， 東禪劫後未成灰。


五月上大林， 七月下廬阜。
黃梅招我遊， 日暮渡江口； 一宿小池柵， 再宿孔壟校。
此地禪之宗， 斯民佛所教； 云何忘本真， 恣然縱三毒？
業感蛟為災， 洪流沒山谷。
我來亦無事， 但令妄想拂， 塵盡明鏡空， 即是如如佛。
舟輿喧曉行， 遵陸又循水， 荻蘆騰雨聲， 帆順風初轉。
雲開日現時， 岸近波平處， 萬山青靄浮， 斜陽在深樹。
心地一清寧， 乾坤否還泰， 用茲慰眾情， 先立乎其大。
西山四祖信， 東山五祖忍， 更有南北山， 老祖共相證。
相證惟此心， 此心人人有， 願各悟此心， 勿拋之亂走！
吾來無所來， 吾語無所語， 但念阿彌陀， 寂光同常住。


幾度徘徊向夕陽， 鳥喧深樹蝶迷香； 入冬殘菊憐憔悴， 耐得西風透骨涼。


清音在山水， 秋色混天人； 欲識琴中趣， 待尋園裏春。


橫斜一樹梅餘白， 疏落幾株桃始紅； 暫向抱冰臺上望， 暮寒猶自怯春風。


幾片梨雲湛碧清， 連翩仙袂御風輕； 願憑一曲鈞天樂， 唱作人間世太平。


德行仰精苦， 語言能樸真； 聊將意無盡， 寄向一帆春。


久別明州侶， 相逢事若何？ 安然心不住， 萬里一頭陀。


瀟瀟風雨一溪清， 山色湖光喜乍晴； 獨擅匡廬泉石勝， 雙峰如剪剪江城。


茂林深谷萬燈明， 謖謖松濤月下鳴， 擲筆峰頭仙綽約， 雲端飄渺落歌聲。


一江橫臥作龍腥， 波面金焦兩角青， 古寺鐘聲超覺岸， 三山浮玉釣鰲亭。


一繫維揚古渡舟， 曼陀花雨戒幢浮； 到來客有如歸樂， 佛國恬然夢又遊。


泛來邗水一舟輕， 繞郭波光照影清； 欲拾繁華舊時夢， 舞風楊柳亂啼鶯。


江淮之間奇觀多， 一橋五亭橫大河， 橋底幽涼生襟袖， 清風謖謖來香荷。


平山近水一堂延， 茗煮江南第五泉； 卻憶畫蘭老禪友， 林間閒佇靜聞蟬。


小金山在水中央， 門對徐園垂綠楊； 忽憶西湖舊遊處， 參天涼篠蕩荷香。


盤曲千年一古松， 凌空夭矯宛如龍， 莫教拔地高飛去， 霖雨蒼生時未逢。


國倚軍威似泰山， 名城自是重人間， 小西湖上瞻遺像， 煮茗同消半日閒。


十畝園開淺草場， 一亭風納白蓮香， 小河隔斷人煙外， 古木幽蟬各自涼。


夕陽新雨挂長虹， 四壁圖書一館崇； 寂歷幽庭花自落， 不關蕭瑟動秋風。


平原浩蕩舞高粱， 乘得輕風十里涼， 花雨聲中動鐘梵， 且攜明月破炎荒。


飛來聽法縞衣仙， 拜石遙遙有半顛； 黃鶴山前鶴林寺， 曉鐘聲動萬山煙。


說法天花散為雨， 聽經仙鶴列成林； 沒圈點處誰栖泊， 湛湛靈光古到今。


隔岸猿啼萬木秋， 烏尤山寺俯江流； 青城月色峨眉雪， 二十年來夢益州。


山抱溪迴展畫圖， 翠毛獅子走文殊； 忽然細雨飛空下， 榭杪含來串串珠。


杖藜扶欲向山行， 默祝天空放晚晴， 好到妙高臺上去， 萬松新霽聽溪鳴。


盡日風橫更雨斜， 崖懸千丈瀑飛花； 安能立向斜陽望， 披作斑斕五彩袈！


高高山頂絕人煙， 獨臥蒼茫不計年， 大陸有今走狼虎， 吼聲何日起沉眠？


一重雲又一重山， 入盡雲山始到關； 卻憶來時亭外路， 桫蘿雨漲綠成灣。


荒寒洗盡世繁華， 自掘松根自摘茶， 一掏流泉清可煮， 把將茆蓋臥煙霞。


應夢名山宋帝書， 飛龍不樂樂潛魚， 世間天子林中衲， 自足何須更羨餘！


四明山脈出天台， 積雪春融竇始開， 亭鎖青峰橋作鑰， 白龍飛逐玉龍來。


馬鞍山上幾登攀， 笑顧群巒列兩班。 傳捨驃騎將軍宅， 伽藍初建號靈山。


月印池中水映天， 圓光蕩漾耀金蓮， 涵空一碧澄無滓， 影攝西方在玉淵。


佛殿穹窿關藝術， 神工鬼斧世驚奇； 德賢尊者祥符建， 九百年前有此師。


志山須有志山才， 新志還因舊志裁； 舒得一毫同剎海， 拈莖草亦作如來。


遠看真同采錦堆， 閒花滿地向春開； 築亭要乞松雲護， 免被風吹又一回。


曉來望日且登臺， 象鼻峰迴舞綵萊； 雲外一聲清磐遠， 杖藜扶我落山來。


岸邊猶有石碑存， 指點遊人到寺門； 流水一溪山內外， 濯纓濯足辨清溷。


體露堂堂不用搜， 好如僧吃木饅頭， 羚羊挂角無消息， 曳尾靈龜跡己留。


常錫民風和且厚， 自求多福有來源； 如何一樣遭兵劫， 滿目瘡痍未復元？


綠浪翻風蕩客情， 錫山無錫惠泉清， 白雲洞下多仙趣， 一塔龍光湧化城。


山澄水映景清臞， 一角梅園瞰太湖， 紅瘦綠肥春事了， 子規啼罷聽鷓鴣。


兩月同居大鑑堂， 青山不動白雲忙， 晨風十里遙相送， 情比鄮溪流水長！


廬山猶是舊廬山， 四海緇衣任往還， 人事古今多變換， 石溪煙雨自潺湲。


臺灣遊記十年來，指善慧 牯嶺重逢意興恢， 說法談經花雨遍， 一舟東渡向蓬萊。


嵐光橫戶牖， 雲影渡林溪， 蒼翠涵空碧， 千峰與額齊。


廬山有奇景， 煙雨幻無端； 一味清涼裏， 風聲六月寒。


撈空潭底月， 剪卻嶺頭雲； 立向天橋上， 超然孰與群！


繪得西湖影， 匡廬寫更真； 誰知眾生界， 同是畫中人！


蓬萊仙島昔曾遊， 九載重來值暮秋； 漠漠京塵新舊雨， 一堂相聚大亞洲。


當年西渡話唐僧， 今日新修一切經； 握美擒歐吾輩事， 法輪西轉萬山青。


年來沙磧隔重重， 地底潛流水自通； 今日憑君新努力， 還將佛法換歐風！


慈恩一脈千年在， 深密三時萬古新， 諸識所緣唯識現， 雙泯影質最心親。


了知真際即塵寰， 當體如如絕往還， 自是本來無面目， 不關身住在廬山。


昔年曾作采真遊， 蓬島重登路更修， 歷覽兩京名勝遍， 也同楚尾接吳頭。


不思議法寄音輪， 且向塵寰索解人； 安住無生本清淨， 肉軀泡影亦真身。


剎海吞毛孔， 天龍繞筆端； 千年長暗室， 照破一燈寒。


衣冠容止學周公， 性理精神與佛同； 都攝六根齊入定， 山河骨肉大圓通。


一塵剖出大千界， 萬象收歸不二廬； 工畫有師心自妙， 雙瞳秋水湛靈虛。


上界繁星隔岸燈， 湖天一碧萬光騰， 絃歌細細風徐度， 盪向輕舟氣尚蒸。


攜將海上優遊侶， 來訪山中高隱廬； 熱惱清涼一心造， 娑婆極樂不分居。


死生亦大蘭亭序， 物在人亡思惘然！ 懷古感今心一轍， 驗知薪盡火猶傳。


千佛萬佛一佛真， 藏在深深不露身； 籀空諸有住無住， 方知在人祇即人。


三泖連天秋水長， 誰舒孤掌水中央？ 樹顛湧出玲瓏塔， 澄照荒荒淹夕陽。


秋雪晴翻崖下瀑， 曉風涼湧嶺頭濤； 雲松露草非他物， 誰識靈峰是妙高？


鷺江如鏡碧涵空， 兩岸青山曉夢中， 驚破煙波數聲笛， 報君船已到浮宮。


飛車撲翠向漳城， 山色雲光照眼明， 忽在西新橋上過， 驛亭回首海澄清。


石碼俄然又小停， 野風相送晚禾青， 水頭別有空靈趣， 隔岸奇峰玉作屏。


炎方九月猶揮汗， 何處陰濃覓午涼？ 卻喜溫泉新浴罷， 一庭秋雨送斜陽。


雨後南山境欲仙， 書聲梵唱徹林泉； 碧空雲淨秋心遠， 劇夢詩情月共圓。


開元遺跡已茫茫， 細柳營依綠鳳凰， 仰止亭中一憑眺， 七星點地暮煙蒼。


十年前憶舊煙蘿， 回首雲峰歲月磨； 數杵鐘聲聞石補， 一灣流水夕陽多。


揮金贈石兩英豪， 留得人間風節高， 好與禪林並千古， 天中山傍湧雲濤。


千水千山一缽瓶， 紅塵白浪醉難醒， 歸來萬事齊收拾， 留得高瓢挂此亭。


古鏡當臺著眼看， 陰陽未判寶光寒； 等閒嘗盡人生味， 只是甜鹹苦辣酸。


白堤行盡綠波微， 嫩柳如煙兩岸霏， 特地孤山訪梅友， 也憐憔悴不勝衣。


潭水空明月自來， 只須心地好培栽， 根塵識界歸清淨， 嬴得蓮花遍海開。


雅量恢恢客遠來， 應曾慧種福田栽； 善財此是南詢地， 彈指華嚴樓閣開。


一百年前拿破崙， 武功暄赫凱旋門； 微溫電火埋新骨， 士女紛來弔戰魂。


鐵塔四百八十丈， 梯雲躡霧上青霄， 巴黎一覽無餘景， 暮色蒼茫動四郊。


蠟塑今人又古人， 望中真假費推尋； 數來要算誰奇怪？ 慕索里尼張作霖。


八鏡交輝一方丈， 重重無盡入華藏； 三番變現妙莊嚴， 都在心光相映上。


高處巋然古教堂， 紛陳像設燭騰光； 聖心蕩蕩無名相， 悟得真心聖亦亡。


古物紛陳不暇觀， 壁間油畫色斑斕， 金雕石刻多工巧， 埃字形完識未難。


天工人巧瑩花木， 樂女詩翁刻石金； 到此胸襟一清曠， 宛然城市有山林。


自由平等發源地， 紀念碑成監獄空； 佛言三界如牢獄， 超出之時成大雄。


交通此是中心點， 世界於今軌大同， 石像峨峨出塵表， 也曾流盼駐遊蹤。


前身應是李青蓮， 曾學崑崙太乙仙； 一抹斜陽秋樹影， 詩人居處自超然。


東方民族式微多， 古物凋殘半逝波， 卻藉西人廣收檢， 碎金斷石供摩挲。


上海哈同此哈根， 遙遙相對兩名園； 別饒東化天然趣， 世界環游此有門。


動植飛潛集萬生， 個中邱壑足幽清； 旅居卻喜鄰仙苑， 閑挹晨熹聽鳥聲。


漫將國是訊巴黎， 物論紛紛亦自齊； 卻憶華筵秋月滿， 一堂人事話東西。


佛說心如工畫師， 見君如見此心奇； 室羅種種世間相， 光景無邊待總持。


五洲百國車同軌， 異獸珍禽聚一園， 莫謂獅豹無佛性， 術人能與話親恩。


市囂聲盡東郊外， 萬木蔥蘢見大林， 一島玲瓏橫隔處， 恍聞山水有清音。


昔曾法界說三重， 今又三重運動逢， 好向茫茫人海裏， 與君攜手顯心宗。


海鄉遙訪哲人居， 日麗風和意自舒， 一路秋山呈百媚， 層樓四望豁靈裾。


落葉滿山風自掃， 斜陽萬樹影蕭蕭， 明湖一鏡涵秋色， 野客閒吟破寂寥。


市廛行盡得森林， 黃葉飛殘萬木深， 纔愛草原凝冷翠， 一車俄已霧沉沉。


滑鐵廬傾一世雄， 可憐最後五分鐘！ 若教此戰成全勝， 倘建秦皇混合功。


依山憑水舊皇宮， 巧合天人見化工； 莽莽菲洲呈地寶， 蒐來一室亦神通。


浮生四十今初度， 幻質飄零尚未央； 風燭無常願無盡， 海天雲水正茫茫。


西國其質中華心， 孔易老莊寢饋深， 精進更探大乘法， 直欲一爐冶古今。


剔燈談佛憶東京， 說法欣逢到福城， 河畔一車飛雪共， 水迴山轉見情深。


卜得萊因最勝區， 水環山擁雅人居， 雪中有客來相訪， 疑是南陽諸葛廬。


生物園西更鹿林， 皚然冰雪氣蕭森； 飛車幾度環全市， 景蹟紛羅次第尋。


哲人居處絕塵囂， 四野瑩然雪未消。 領略精神生活趣， 山林城市兩清超。


若能通達五蘊空， 七覺因花遍界紅； 好以度他成自度， 扁舟不住海西東。


流水行雲不可留， 他年重見話前遊； 應憐夜半蛾眉月， 猶照金門古渡頭！


廿載靈巖憶舊遊， 岧嶢塔寺望中收； 前塵影事模糊甚， 山自凝然水自流。


入山初覺綠陰寒， 登閣遙觀白浪寬； 安得春深香雪海， 萬梅花擁一蒲團！


清奇古怪又靈飛， 社柏三三挹翠微。 卻愛湖山秋色裏， 鐘聲數杵送斜暉。


同上松風水月臺， 桃花八月訝新開； 曾聞物變關時兆， 但願呈祥勿報災！


朱暮昔年傑， 孫陵現代尊； 一杯靈谷水， 暫以息征輪。


後湖五洲景， 曉莊聯治村， 兩般新建設， 物資與精神。


朝出南普陀， 入海天初白； 捨艇登汽輪， 嗚嗚笛聲發。
人物堆積中， 風浪相激拍； 促坐三四時， 疲若經終日。
聯袂符八仙， 安然彼岸達。
遵陸購飛車， 肩摩轂銜擊； 細雨青濛濛， 待久喜行急。
泉州忽在望， 木橋六七八； 抵城換小車， 街市行雜沓。
頃刻至開元， 略識氣象闊， 舊宇紛錯間， 新構亦成列。
居我藏經樓， 城廛似林谷。
戎服混緇衣， 華築參歐式， 出觀甘露井， 戒壇何卓越？
舍那千華臺， 八部威神赫； 大殿閎且深， 座供五方佛；
殿後雙石柱， 美術工彫刻， 儀同唐密宗， 真言存血脈。
誰垂金剛乘， 來敷曼怛囉？
恢恢轉道師， 誓願興茲剎； 耿耿葉居士， 與之相應答。
導觀慈兒院， 斑斕陳古物， 字有晦庵聯， 亦有瑞圖額。
工讀教群孤， 士林咸刮目；
更闢養耄堂， 靜修得安樂。
幼育老有歸， 人生大事畢； 以成自他利， 便為活菩薩。
聞昔紫雲垂， 桑麻開佛國， 乃今歎觀止， 偉哉東西塔！


古屋半千歲， 茶花春一枝， 無慚忠勉後， 能以佛為師。


春山春景叶春絃， 花在枝頭月在天， 靜坐焚香彈一曲， 冷冷然似御風仙。


洛陽江上萬安橋， 一里橋通百里潮； 曾是洛陽風景好， 青山紅屋水迢迢。


四面煙巒淡欲無， 春江潮漲似西湖， 婆娑塔影長虹護， 此景真堪入畫圖！


潮聲聽罷更東湖， 不是東坡也姓蘇； 尚有荷香傳夏日， 泉州八景未荒蕪。


聲聲爆竹出泉州， 送客情殷到站頭； 卻愛涐江新漲後， 濤花沫聚夾湍流。


雪峰晏坐太虛洞， 松江演說太虛亭， 祗此太虛無彼此， 宛然心境兩俱冥。


車聲轆轆雨霏霏， 纔到餘杭又轉機； 卻笑臨安安未得， 溪山深處化龍飛。


暮色蒼茫雨欲收， 白雲如練鎖峰頭， 老天未肯張天目， 暗聽松濤挾翠流。


天目東南西北中， 禪源寺繼古宗風； 雨花亭跨蟠龍澗， 太子庵欹翔鳳峰。


萬杉掩映湛清海， 一澗潺湲瀉碧流， 積靄涼煙開闔裏， 忽晴忽雨幻林邱。


高峰一塔含獅口， 更見中峰塔倚天， 洗缽泉流餘潤在， 飛身已到樹王前。


一參獅子正宗禪， 山色溪聲遍大千； 崖洞幽奇老天目， 松靈石怪出天然。


新東街接兩茅蓬， 俯覽微聞遠寺鐘； 獨擅靈奇四方佛， 花開竹塢一坪紅。


鳳嘯溪喧渾不辨， 聲聲湧上枕邊來。 出山策杖天方曉， 出得山圍霧亦開。


豬頭嶺下一鄉村， 步步高登躡壁根， 鹿角拔開攀虎尾， 桐花滿地著春痕。


頃刻陰晴變化分， 昭明庵畔霧紛紜； 東山霖雨蒼生望， 那惜松間百尺雲！


十八螺旋十一亭， 銀河倒瀉破空冥； 玉龍天畔高飛處， 數杵鐘聲度翠屏。


盡日東山白霧漫， 不將真面與人看； 龍泉澗接苕溪渡， 回首悠悠見遠巒。


岡巒交錯觀青島， 汶海張螯踞碧波， 綠樹紅檣相掩映， 天風仙影舞傞傞。


一世之雄德意志， 當年曾此費經營； 而今遺蹟供憑弔， 山自蒼然海自清。


怪石拔翠叢， 勞山勞慮洗難空； 林中小坐聽流水， 卻喜相逢呂道翁。


昭烈託孤處， 荒城遺恨長； 江關鄰奉節， 山勢接雲陽。


八陣布魚腹， 纍然尚有圖； 三分天下勢， 決策在和吳。


城寨臨江抱萬山， 市場新築出雲間， 歐風直欲摹香島， 株守應難再閉關。


人在新城鬼舊城， 陰陽異實卻同名。 險灘念彼觀音力， 名以觀音亦物情。


巴水江頭眾水潮， 況逢昏暮異晨朝？ 獅山賴有慈雲護， 梵樂冷然勝聽韶。


山似浮龜水接天， 人煙密集滿坡顛， 重街複市盤空上， 處處梯雲百級懸。


寺擁長安十萬家， 宏開學社佛拈花， 洒來法雨俱蒙潤， 士女紛紛長覺芽。


滿地紅顏歸白骨， 幾人智種長靈苗。 茫茫大夢徒生死， 大覺知歸那一朝。


花木禪房曲徑通， 雲林羅漢此遺風。 一堂宴會皆英俊， 政學軍商佛化中。


報恩佛學勤傳習， 應是僧伽善合時； 佛法契機方契理， 隨宜設化更何疑！


甘苦恩怨一霎忘， 轉成法界海泉長， 儼然華藏不思議， 超脫世間炎與涼。


嘉陵江景擬蓬壺， 瓷器機絲總不無； 一日輪舟三百里， 合川城已到東隅。


域中山脈溯崑崙， 獨有峨眉勢最尊。 畿外雙流穿舊邑， 一津新湛願王恩。


彭眉山水擅奇能， 才毓三蘇得未曾！ 志節文章共千古， 荒祠斜照愴秋陵。


驅車轆轆發眉山， 行樹層畦眾妙環； 驛到思蒙天未晚， 欲前還止雨留攀。


綠雲紅旭湧東方， 波水煙林漠漠藏。 一盞豆漿甘若醴， 賢婆嶺上倦勞忘。


白霧瑩然湧玉臺， 斷橋空翠萬松來， 土門坡上峨峰現， 月白天青眼界開。


徑如螺旋下山拖， 平步登高又一坡； 前去夾江今不遠， 木魚聲好透煙蘿。


夾江修竹蔽田廬， 白蠟砑成玉版如。 雙福橋前峨縣望， 西峰落日彩霞舒。


乍經微雨淨無氛， 遙矚峰峰繞白雲， 佛剎神祠半荒草， 華嚴塔畔佇晨曛。


卓錫當年倚碧岑， 保甯猶自嗣徽音， 潺湲一澗瑜伽水， 流出殷勤老衲心。


普照堂前報國亭， 重重樓殿接空青。 徑登善覺嶇崎甚， 御印欣觀古佛經。


深林夕照一聞鐘， 寺覓前溪伏虎蹤。 一枕淙淙流水曲， 曉樓松竹翠煙封。


虎溪仙石燦靈花， 綠樹蒼巖襯曉霞。 流水聲中塵解脫， 雷音窅絕覺皇家。


華嚴行過木涼遲， 雲篆樓空玉女池， 一氣純陽飛綠霧， 會燈回首赤城窺。


叢山雙谷玉交枝， 雲外春流萬古時。 神水大峨天下秀， 凌雲太妙剔仙碑。


歌鳳臺空叩水閽， 群流會響海潮痕。 中峰頂上黃冠渺， 日午猶然霧鎖門。


石雞絲綱聳青蓮， 危磴龍昇一指尖； 翠竹離離藏廣福， 綠雲深處白牛眠。


清音閣下二龍攢， 黑白縈迴氣象寬； 洗得牛心成佛智， 金剛捷徑上何難！


數峰尖破碧天嵐， 曲達牛心嶺上庵； 細雨懸巖登會佛， 一坡猴子費尋參。


大坪全露法王身， 神虎仙蛟勝跡存， 十大願王開淨土， 蒼茫雨霧掩明燈。


霧峰雲壑晝微明， 浩浩天池瀉玉聲； 象鼻巖根蛇倒退， 椿坪千佛午鐘鳴。


雷鳴陰壑霧彌空， 澗轉巖迴步不同， 九九拐前奇險絕， 仙峰清罄落雲中。


遠山晴放曉霞凝， 九老緣深古洞燈； 更向望仙臺上望， 群峰聳翠列層層。


橋渡仙巖挹眾峰， 枝枝青玉燦芙蓉； 遇仙一坐蓮花石， 洗象鑽天興更濃。


秋林五色彩霞霏， 象外超然發妙輝， 唯此大乘無二別， 白雲紅葉掩禪扉。


陡絕令人意也消， 凌雲梯上踏青瑤， 好憑接引登金頂， 俯聽雷聲破寂寥。


第一山頭瑞靄浮， 桫羅樹色豔清秋； 普賢行願將圓滿， 喜見花飛六出不？


百尺盤龍傳古椿， 沉香塔上繖珠珍， 慧持空樹今何在？ 猶見通天有肉身。


行過天門石莫忙， 七賢橋下綠波塘； 雪花散遍普賢塔， 金頂還看白玉妝。


金殿何年祖殿分， 佛光同現吉祥雲。 寒空雪霽霏青霧， 那得峰峰挂夕曛？


萬千佛影湧雲臺， 銀海頻翻雪浪開， 峨頂剎竿時起倒， 銅碑錫瓦半荒苔。


未能見佛己如仙， 足踏浮雲下九天； 記取蓮峰分路處， 華嚴飯熟翠微巔。


至今同泛願王船， 採藥開山憶昔賢； 長老坪經息心所， 觀心初到萬年邊。


群巒崱屴水湲潺， 此是峨眉大本山， 三殿原來為一寺， 廢興分合幾循環。


出山無復費攀躋， 下蹬還須策杖扶， 轉過金龍白龍洞， 太平明月二橋題。


萬巖千壑秀難摹， 形勝龍門信不誣， 鐵索石船回首遠， 新詩一幅四峨圖。


佛心無我大而公， 銅像嵯峨見化工， 同現普門千手眼， 好令魔外永潛蹤。


鎮子場初入樂山， 高山坡在翠屏間， 蘇溪一勺嘉陽水， 飯熟茶香夕照殷。


十里桑榆繞郭青， 水光山色混空冥， 江聲一洗塵囂盡， 況有園林可小停！


嘉州大像久知名， 一聽秋江梵唱聲， 親見凌雲三六丈， 大蘇游處有餘清。


半天鐘罄落烏尤， 形似烏龍聲似牛， 爾雅臺前一憑眺， 離堆終古峙中流。


青衣別島古離堆， 百仞凌雲大佛開， 也似金焦江上見， 空濛暮靄一舟回。


古都車發曉園新， 度嶺穿江騁絕塵； 遙指錦官城在望， 蜀皇陵畔日西淪。


帝子當年刱建成， 明清遺跡尚縱橫， 民權君主今非昔， 百姓尋常掉臂行。


佛腳猶傳蜀眼靈， 慨逢僧樹又凋零！ 登高此亦慈恩塔， 野菊離離薦晚馨。


草堂詩聖久蜚聲， 千載猶留古剎名； 遙映桃潭秋瑟瑟， 浣花谿韻倍淒清。


受地唯松獨見貞， 秋春冬夏總青青； 而君萬物超然悟， 自正因能正眾生。


何處文殊妙智尋？ 且來精舍息空林。 涼生十畝菁菁竹， 到此能消熱惱心。


北來威鳳欲何之？ 翼翼先騰七寶池； 舍利塔巔秋月淨， 紫霞山翠湧禪思。


漁陽顰鼓破承平， 動蹕新都萬里程， 叢桂映湖秋菊瘦， 古今興廢感何勝！


茂林叢翠遶橫山， 第一禪通向上關； 昭覺天童兩圓悟， 高風終古少能攀。


百族同游化樂天， 法幢高建淨名禪， 融真適俗行從漸， 終見因華滿普賢。


毫端佛剎攝無餘， 滿壁琳瑯寶彩舒， 夜聽繁江入龍藏， 曉觀叢樹繞毗廬。


逍遙偶與老君遊， 俯瞰江城枕碧流， 黃葉兩山凝瑞氣， 特尋真武訪真修。


路闢巖開市尾長， 嶺頭遙指木牌坊， 佛圖雄據天之半， 眼底江山接混茫。


疏林黃葉入初冬， 面面雲山現睡容； 麥隴菜畦飛嫩綠， 華嚴佳趣溢禪農。


溫泉峽上溫泉寺， 新闢園池浴德全， 花洞遊歸探石像， 水聲山色月清妍。


摩雲削玉崖千仞， 飛雪噴珠瀑一簾。 亭外好山看不足， 臥聽春雨夜湛湛。


溪風習習一舟橫， 岸柳村煙嫋嫋輕； 近水遠山詩意滿， 小童烹茗報新晴。


萬山露骨呈秋色， 一樹濃粧鬥夕陽。 最愛清風明月夜， 半溪雲影掩山光。


峰巔積雪飛晴白， 岩畔高松挺曉青， 數杵鐘聲聞遠寺， 悠然策杖過林坰。


三冬寒徹石門禪， 傲雪凌霜道骨堅； 聞說石奇今再世， 故應開在百花先。


青邱綠野抱農村， 一角園林向曉曛。 卻憶嘉陵江上浴， 清池同此水微溫。


昌平遙接十三陵， 直達長林最上層； 明帝清皇莽遺碣， 於今憑弔屬閒僧。


居庸天險稱南口， 鐵道縱橫血戰場； 佛寺於今崇大妙， 願教常護吉祥光。


沙河分渡趣湯山， 行樹深深碧港灣， 臥聽蟬聲新浴後， 世間塵慮一齊刪。


夕陽山頂豔紅螺， 星斗寒沉戍夜歌。 三諦一心三觀境， 阿彌陀佛更無他。


載將明月渡黃河， 窗外橋欄取次過， 微浪輕車聲和答， 靜聞心海湛靈波。


城中鐵塔一佛峙， 城外磚塔千佛環， 十里農村蔭全市， 雙湖日月懸中山。


殷墟甲骨考遺文， 石刻紛紛出古墳； 爭得佛鐘為國寶， 鼎盤銅綠燦霞雲！


洛陽山水似泉州， 也有長橋跨碧流； 飛向龍門一憑眺， 佛巖伊闕挹靈修。


白馬馱來漢代經， 佛傳東土到而今， 廢興曾歷二千載， 塔寺荒涼尚可尋。


度陝經崤入靈寶， 猶龍曾此著玄玄， 於今函谷關空設， 天馬飛騰踰嶺巔。


閿鄉野植垂秋雲， 兩岸黃河豫晉分， 幾度登山又臨水， 飛沙漠漠天昏昏。


潼關天險今猶昔， 隔岸風陵古渡橫， 三省此為交切點， 憑高一望百威生。


西望華山聳翠華， 華陰華嶽廟嵯峨； 半空擎出仙人掌， 散落芙蓉朵朵花。


異姓唐王郭子儀， 汾陽遺跡尚依稀； 赤溪集外渭南邑， 渭水清如太古時。


古鴻門外鴻溝在， 綿邈臨潼山勢賒， 一浴華清勞累盡， 驪山回首夕陽斜。


昔年掩室補陀蘿， 曾供奘師設利羅， 二十年來大興教， 乍從初地拜靈柯。


杜順清涼塔尚留， 華嚴禮罷禮牛頭； 少陵原上詩人祀， 十里樊川秋景幽。


大雁塔連小雁塔， 大興善寺在其間； 可憐東密策源地， 一角青龍夕照殷！


南陽古有臥龍岡， 西安今有臥龍寺； 西安地主南陽人， 臥龍臥龍竟何似！


四登雪竇初飛雪， 乍惜梅花未放梅， 應是待令寒澈骨， 好教撲鼻冷香來。


不登大漢陽峰頂， 終恨未窮廬山景。 晨起日朗天地清， 乃發勝心探玄境。
穿越蘆林金竹坡， 白雲片片青空迥， 奇秀旁挹上霄峰， 雄峻迴盼牯牛嶺。
雲中建寺堪潛修， 仰天有坪通捷徑。 轉折斜出小漢陽， 忽焉迸露湖光炯。
最憐小大漢陽間， 東西然貫橫綆。度小漢陽以趣大漢陽，有錦亙數里之長壟，壟上看廬山全境，以大漢陽獨攝西南角諸巒，以小漢陽、仰天坪、牯巔、鈴岡嶺、大月山、含鄱嶺，五老峰蜿蜓西北東北東南角而攝諸巒，以茲長壟為綆橫而連鎖之，形勢最為瞭然
行達大漢陽峰麓， 輿棄於地夫啖餅。 孓身呼之推挽登， 勤勇精進奮威猛。
匡君招手煙雨中， 披拂煙雨踐泥濘， 卒造匡廬最極巔， 形疲彌覺神閑靜。
極巔坦坦何所觀？ 翠松蒼石相彪炳， 天鏡石下袈裟泉， 禹崖雁池俱渺溟。
祇睹今賢林與王， 層臺高築孤碣挺。 升臺徙倚天香爐， 下視濛濛悵澒洞。
此開彼闔遷晦明， 纔陰俄晴換炎冷； 多謝山靈百態陳， 終豁雲霧臻大奣！
遠山不盡江千里， 繁嶼無垠湖萬頃。 北岡蜿蜒似臥龍， 五老昂首睡初醒；
南巒錯落星斗沉， 紫霄黃巖揚俊穎。 俛仰徘徊成獨賞， 默然曠覽忘晷永。
三界假立唯意言， 聊托長謠煥心影。


洗出神姿百駿揚， 人間也感歷滄桑。 問誰牝牡驪黃外， 放眼悠然到大荒！


逸氣翛然吐筆頭， 珍奇自合伴行舟； 富春山水縈懷久， 展卷先容作臥遊。


雜蒔花木晉曇詵， 逗得唐人詠盛開， 幽徑千年披一旦， 春歸重轉大林來。


世間本是一張畫， 畫到家時畫即真， 畫上憑君還作畫， 廬山同作畫中人。


四明山色正春妍， 飛雪來觀千丈淵， 策杖更尋雲外趣， 野花含笑鳥談玄。


含鄱塞雲霧， 南谷忽開朗。 菩薩發勝心， 山靈應如響， 於茲建覺場， 斯願必圓暢。


群巒舞青鳳， 一澗飛白鶴， 常轉妙法輪， 清音振山谷。


法界圓融一即多， 心安當處息干戈； 太平寰宇留雙劍， 卓立虛空不用磨。


花開花謝異欣厭， 春到春歸紛願恨； 豈知萬化乘四時， 榮悴總是天行健？


悟徹緣生即不生， 性天心月自清瑩， 堂堂般若金剛劍， 永鎮乾坤護太平。


潺湲靜契流中韻， 燦爛澂瑩水底霞， 別有一般清氣味， 逗人心地茁靈芽。


三天竺畔三生石， 一徑秋林策杖遊； 如有精魂呼欲出， 白雲黃葉意悠悠。


名剎杭州數六和， 巍然有塔傍巖阿； 登臨一覽江山勝， 浩浩天風發嘯歌。


越州故友王芝如， 得得雲林訪我居； 忽憶鐵巖許烈士， 玉泉亭畔一長噓。


並耕君是許行徒， 簑笠飄然映鑑湖， 果熟蔬肥蜂釀足， 咫園高詠續陶蘇。


劇談抵掌淨慈寺， 探勝同舟秋雪庵； 如有吟魂呼欲出， 月明孤雁度寒潭。


纔過峨江日已斜， 一溪清淺映飛車， 山迴水轉疑無路， 竹暗松明又幾家。


楓葉秋聲紅正肥， 嵊山寒翠撲征衣； 世間多苦此長樂， 何事夷齊歌采薇？


東陽錯聽作東洋， 暮色蒼茫過永康， 飛越萬山重疊外， 佛聲歡動縉雲鄉。


仰觀夾嶺俯深淵， 月出高山印麗川， 曲徑沿溪行欲盡， 廣原如在萬峰顛。


三巖四洞石嶔崎， 珠瀑舟泉各擅奇， 此地頻添新氣象， 東南周覽悵延期。


歷盡長街又出城， 扁舟渡我向南明， 登山少坐青屏下， 獅象騰歡笑靨迎。


天半鐘聲落石梁， 一時緇素集諸方， 中興古剎開嘉運， 仁壽同登說法堂。


萬千氣象法王宮， 煙雨樓臺蔽太空， 何限古今興廢感， 一碑松雪記中峰！


古寺遺蹤覓洞溪， 水環山峙翠雲低， 如何不見如來相， 只剩村嫗野叟栖？


清晨獨上鐘樓去， 試聽鐘聲振十方， 坐看林煙飛漸淡， 萬峰嵐翠浴初陽。


細雨輕雲也自宜， 上天有路莫驚疑！ 偶從會墅嶺頭望， 百道飛泉界翠畦。


大地春深芳草綠， 一山艷絕杜鵑紅； 梯雲躡霧盤空下， 無限平疇度晚風。


萬松徑外國清寺， 古木森森護碧溪， 一枕覺來風雨止， 泉聲謖謖曉鐘淒。


抖擻春寒聽曉泉， 野紅閒翠總清妍。 金雞嶺上風光好， 曲徑通幽到塔前。


廬阜空傳三石梁， 爭如台嶽石梁長！ 聖居方廣上中下， 不捲珠簾透佛光。


四門九峰孰為主？ 華頂乃是天台心； 咒開烏雲見白日， 惜未靈蹤覓拜經。


綠陰蟬噪沁吟魂， 長石橋橫郭外村； 新築沿城車路就， 楞嚴直達古山門。


未許精嚴守護嚴， 釋迦無語但花拈。 可憐經閣塵封處， 隔斷高牆避世嫌。


一櫂清波隔岸通， 樓臺擁翠坐空濛， 鴛鴦不見飛煙雨， 只有蓮花映水紅。


月河清淺淨無塵， 佛性光明現月輪； 為憶參差三塔影， 扁舟繫問水之濱。


真如廣福西東塔， 一例荒寒待復興； 獨喜祥符春意暖， 住持曾得苦行僧。


嘉興佛剎楞嚴最， 三日楞嚴講已周； 短舫輕軺遊亦遍， 更無餘事掛心頭。


人行在半山， 人語聞深谷， 清風披幽篁， 細涼生嫩綠。


淺黃深碧間， 明霞吐紅艷； 曉氣清且佳， 悠然成獨見。


遙觀煙雨飛， 近感雷電迫， 長虹升東南， 夕照沉西北。


日沒咽林蟬， 雨止鳴砌蟲， 風聲樹颯颯， 月色空濛濛。


蟬潮平旦發， 松露侵晨滴， 簾映遠山青， 窗搖修竹碧。


夜聽傾盆雨， 曉觀磨劍池； 一亭深竹外， 無語獨栖遲。


袁公舞折枝， 越女忽得劍， 上下雙白龍， 飛鳴不相見。


艷麗訪潘榭， 高雄登塔山， 一覽蒼茫盡， 迴翔怪石間。


輿穿竹徑過， 忽聞泉聲縱， 溪山迴旋間， 如迎亦如送。


漢時采銅處， 唐代名銅官， 內外銅山寺， 猶留銅井寒。


篔簹千萬竿， 綠陰蔽雲日； 未登仙石橋， 先賞仙人石。


出嶠流愈肥， 入嶠竹彌瘦， 幽洞憩石梁， 身意清涼透。


錫山無錫密人煙， 遍地清漣湧惠泉， 毓秀鍾靈源有自， 工榮商茂溯農田。


三叉河上峙圓墩， 面面靈通播佛恩， 法界混融無障礙， 一門超出攝多門。


惠泉山下昔曾遊， 彈指光陰十歲周， 山色溪聲依舊好， 渾然萬化與同流。


疏林漠漠吵秋蟬， 一塔岧嶢倚碧天， 俛覽蒼茫煙雨盡， 麓園小憩意冷然。


曲徑通幽古寺尋， 深深覺路入林岑， 人間到此塵囂盡， 應發菩提向上心。


指點紅羊劫燒痕， 惠山無寺額猶存； 好從不二法門入， 常念白衣觀世尊。


雲橫黿渚慶澄瀾， 吞吐湖光氣象寬； 早識惠農能富庶， 那應西化羨全盤？


靈泉一杓此探源， 路轉林迴別一村， 占得湖山佳勝處， 廣開三寶福田門。


窗有微明風有聲， 淡雲密鎖月無形， 幾回起視深宵盡， 忽已晨鐘報五更。


有心待月月深藏， 策杖臨觀曉色蒼， 晴雨晦明多變化， 古堤新築細推詳。


環湖闢路建長橋， 鑿院鎚堅苦力招， 八二洞開飛螮蝀， 遊仙從此樂逍遙。


身退功成范大夫， 泛舟遺蹟著蠡湖； 園亭益顯山川勝， 構作天然大畫圖。


壩上青山橫馬鞍， 讀書聲度曲江寒； 一林楓葉紅如許， 當作江南秋色看。


光華亭外曲橋橫， 初聽曹溪流水聲， 塔影林暉遙掩映， 象山形勝自分明。


蒼巒雨洗曉寒添， 一禮真身意灑然。 後有憨山前智藥， 共存菩薩願行堅。


南華禪趣溢農林， 卓錫泉清策杖尋， 靈樹雲門無盡藏， 心光直透古威音。


超山十里冷香寬， 雪裏春光二月寒， 今日蘿岡冬未盡， 繁枝已向隴頭看。


新桃源裏老僧家， 待得花開似絳霞， 更願湖邊建蘭若， 白沙堤上會無遮。


江上晨風拂袂寒， 急流聲裏一蒲團； 返聞忽已根塵脫， 宴坐華嚴法界寬。


天風浩蕩穿霞浦， 秋氣淒涼向瑞巖， 五色靈芝尋未得， 蓮峰十二翠煙含。


煨芋重參八指禪， 梅花明月自超然， 即今手植婆娑柏， 翠梢臨風已拂天。


八十年逾老趙州， 杖藜重作放羊遊， 飽餐蘿蔔花生薯， 一路香飄桂子秋。


微茫翠靄萬峰浮， 地曠天清已暮秋， 謖謖松濤助吟嘯， 妙高臺上月當頭。


畢竟南高抑北高？ 玉皇含笑美人嬌。 雄獅一吼群峰上， 無限秋風木葉凋。


昔日黃龍度呂巖， 黃龍今伴呂巖龕， 斜穿竹徑敲金鼓， 雙洞雲霞古氣涵。


初陽臺上小徘徊， 俯覽江湖意象恢， 一掏葛翁丹井水， 嶙峋怪石塔崔巍。


黿渚扁舟橫太湖， 每依山水寄清娛； 人間四八今初度， 世界三千渺壯圖。


粟翁高致古誰如？ 官舍辭歸老樸廬； 只有陶公堪比跡， 閒揮逸筆寫清疏。


重睹丹山赤水流， 徐鳧巖下逐魚游， 春光過半清明近， 生趣泱然翠稍頭。


悠揚妙樂激湍流， 溪上偕乘竹筏游， 萬樹桃花灑紅雨， 無邊春色溢枝頭。


唧唧蟲催閣閣蛙， 客窗禪火吐靈葩， 偶來綠野留三宿， 閒地滋生般若芽。


積雨新晴向曉暉， 碧畦千塍嫩秧晞， 江潮落趁塘頭寺， 影事前塵認己非。


浴罷新華月已高， 乘涼策杖赭山坳， 登堂中山堂一覽蕪湖市， 江樹微明咽綠濤。


長吸洪波伸一磯， 絳樓隱隱翠微微， 網羅救放雙鱗脫， 歸路冷然涼雨飛。


層巒疊嶂映巢湖， 欲比芙蓉浸玉壺； 最愛臥牛山上望， 波光林翠湧浮圖。


合肥宰相名天下，包孝肅，李文忠 猶見山清水亦膄； 弩盡教明臺永固， 剎塵塵剎炳真如。明教寺故教弩臺


威鎮逍遙尚有津， 林端曉色一川新； 包湖畢竟清無滓， 採得蓮根亦絕塵。


沂堂春上集英耆， 古寺東西法味資， 恰好芝山繡溪畔， 民風淳樸樂無為。


養老由來貴佚神， 野園佳境足娛親， 一家上善能俱會， 更種蓮花骨肉因。


身空莫即方成佛， 佛本無成始即身； 顯密閒名今謝矣， 不從明鏡更添塵！


松徑微聞蘭氣清， 涼蟬石屋逗秋聲， 更看高跨鵝王頸， 江合山迴攬勝形。


斜雨橫風一滑竿， 嶇崎況值下山難！ 也同國勢阽危甚， 要仗心堅謄不寒。


登亭指點九峰奇， 已是雲開月出時， 坐久團圞欣共話， 渾忘風露夜淒其。


急瀑聲成催睡曲， 溫泉氣幻出蒸饅； 一居磬室渾無事， 飽食安眠儻不難。


江上清風拂袖寒， 山間明月隔林看， 泉聲激越蟲淒切， 秋味冷然夢一般。


一悟恰如初見海， 再修還是本來人； 遍身紅爛臥荊棘， 平得兒心民自淳。


百花爛熳眩春痕， 最是桐花蕩客魂， 畦尾壟頭隨起落， 竹竿扶我過山村。


我來歌樂山， 深隱雲霧內， 千里煙雨迷， 巫峽同沆瀣。


清芬何處來？ 一蘭茁幽谷； 襲體生微涼， 悠然欣自得。


賴有夔門鎖不開， 登高客盡避災來， 消閒葛嶺逢重九， 同進深深茗一杯。


建文已渺冥， 建禹彌荒遠； 石浪斜暉翻， 空臺寒翠掩。


大雄山下轉身來， 溈水長流化宇開， 三度劫灰飛萬物， 更看彈指現樓臺。


纔渡雲海白， 忽浮山浪青， 溫熹飛浴裏， 涼翠接黔靈。


空慕陽明洞， 未謁陽明祀， 且喜陽明路， 恰臨黔明寺。


行行貴陽市， 豁爾已西郊， 漸入山林勝， 渾忘杖履勞。


夜雨階猶潤， 天陰路不乾， 東山一登眺， 萬灶曉煙含。


南城迎曦陽， 忽驚飛炸狂！ 東山趁明月， 深悲燒夷傷。


長憶了塵子， 結想高峰山， 遙禮塔無縫， 未能一叩關。


苗女皆尖帽， 黔山多尖峰， 夜郎未驚蟄， 春雷聲隆隆。


瀑流垂銀練， 亂世橫黛眉， 關嶺永寧道， 盤曲何鬱伊？


鐵道跨盤江， 夕陽銜谷口， 實異名或同， 安南仍有我。


重重廿四盤， 盤遇盤縣境， 下憑淵壑深， 上凌雲霄近。


貴州此長揖， 雲南入亦資， 高溫迎落日， 一枕夢平彝。


菜蕊黃盈野， 柳條青拂亭， 江南好春色， 臘盡到昆明。


南秀挺昆明， 依稀小北平， 蓮開十剎海， 鐘度五華清。


行樹鬱嘉利， 巍樓暢大觀； 數帆堤柳外， 遙映遠山寬。


扁舟此西去， 直指碧雞峰， 撥翠披雲上， 林端落午鐘。


造極凌霄閣， 三清俯太華， 濤音喧石壁， 雲海渺無涯。

