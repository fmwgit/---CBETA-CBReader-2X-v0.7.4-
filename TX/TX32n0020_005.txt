太虛大師全書數位版, No. 20 第二十編　詩存


粵南得得與君游， 勝境名山涉未周。 溪水乍流聲及世， 秋風又送雨催秋；
梧桐月落蒼崖冷， 鴻雁夜鳴遠客愁。 聊作短章相別去， 好期他日話情幽。


管見囿蹄涔， 高懷海共深。 難將游客衲， 長倚大王襟。
別恨填河石， 清詞擲地金。 此行宜守拙， 萬事付沉淪。


攬轡澄清未可望， 海天一色混微茫。 橫流早既驚洪水， 避地何妨托瓣香？
前代江山悲戰伐， 劫中棋局太荒涼。 冷看白流堂堂去， 隻手揮戈憶魯陽。


滄海橫流事太乖， 不如策杖步高崖。 一襟巒翠寒侵領， 滿紙閑吟漫補齋。
信有江山為我遣， 愧無珠玉仰君懷。 時來風鶴傳遙警， 猶憶雞鳴唱曉喈。


蒼生有處吾心有， 一束肝腸豈讓人！ 世事原同真諦寂， 山間不異度生因。
夢清不厭頻成夢， 身了何妨數現身； 剎那古今非異事， 松花同佛佛同塵。


秋風吹遠客， 同上鶴舒台； 山腰白雲掩， 香聞丹桂開。
宗雷皆佛侶， 秦漢幾仙才； 難得烹佳茗， 清溪水一杯。


一鶴舒何處， 荒荒尚有台； 溪環雙水合， 寺隱萬山開。
生日祝坡老， 禪宗有辯才； 菖蒲嵒下酒， 同盡此深杯。


連朝梅雨夏猶寒， 隔院鐘聲午夢殘。 芳草芊綿平望感， 危峰嵯疊等閑看。
擎天一柱談何易， 布地黃金賦大難！ 回首家鄉歸未得， 身隨旅雁寄江干。


自昔佳山水， 風流兩浙聞。 卻從殷普渡， 別去等閑雲。
鳥倦今知返， 蝸藏古所云。 猶憐羊石淚， 落月每思君！


阿師長不滿五尺， 光氣籠罩千緇流！ 語言鬱鬱有至性， 眉額蒼蒼橫古憂。
獨往可知逃是託， 悲歌真與命為仇。 夜深出定忽大笑， 射殺天狼四十頭。


垢面狂奴笑口開， 壯懷奇抱仰君才！ 雄圖早見神龍首， 俠膽曾登說劍臺。
顧命金湯三藏在， 方時鉛槧五羊來。 相逢先問曹溪事， 掃葉臨風吊幾回。


太虛大無邊， 何物能相掩？ 白雲偶爾棲， 當處便黯；
吹以浩蕩風， 畢竟了無點， 庶可見近者， 莫由騁駿貶。


太虛無形段， 何處能著染？ 紅塵驀坌起， 直下亡清湛；
灑以滂沱雨， 徹底盡收歛； 方知從本來， 原自無增減。


三島蓬萊宅謫仙， 悠揚廣樂奏鈞天。 華嚴法界原無上， 兜率層居未覺圓。
了性因緣更剎那， 威儀經曲矗三千。 吾鄞前哲分明語， 應識歸途在者邊。


家家看屬地行仙， 只有情天少恨天。 默祝年來春健在， 欣看花好月長圓。
無邪怕讀詩三百， 可欲休言字五千。 珍重匡廬結蓮社， 鴛鴦常浴佛池邊。


同日霓裳詠眾仙， 圍爐呵凍乍寒天， 皈依正覺心何忍， 傳引高僧說自圓。
畢竟闕疑存夏五， 何妨讕語有秋千？ 慚予老眼糢糊甚， 知道相思在那邊！


冬季春初兩序經， 夢魂何日得安寧？ 黃花岡上天無眼， 紫竹林中地有靈。
我已龍鐘難雨化， 誰能鹿逐不雲停！ 吁嗟治亂尋常事， 大士慈悲莫涕零！


太邱道廣共欽馳， 我識荊州恨已遲。 虛白室生心自徹， 軟紅塵避跡誰知！
先因後果都休證， 流水高山孰與期！ 生子不甘為僕隸， 可能衣缽付吾兒。
太白詩名中外馳， 枚乘般速馬般遲。 虛心師竹才還歛， 傲骨如梅品可知！
先睹鴻文興景仰， 每聆雅教慰心期。 生平不願封侯印。 汗馬殊勳笑健兒。


毒霧蠻煙影響言， 曾參奇被殺人冤。 劈開世界全球假， 痛飲曹溪一滴源。
祖遠有圖明教定， 道高無礙退之原。 佛門種草蓮花品， 潔出泥淤溺是援。


放香吟嘯宴歌離， 風壯南薰解慍時， 新雨欷歐三疊曲， 亂雲高掛一瓢奇。
霧藏豹隱山中適， 沂詠聯蟬海上知。 獨惜情才明日別， 送行聊寫數行詩。


海上秋風厲， 中原未息戈； 音書胡久絕， 君病已如何？
一劍飄零盡， 新詩別恨多； 艱虞同杜老， 哀時淚滂沱。


收拾昂藏正少年， 回頭早已墮詩仙， 才人多被聰明誤， 開士知幾理解圓。
清聽六時蓮漏永， 好舒五色筆花鮮； 著書立說男兒事， 海內非徒髮白憐。


無計消磨抱道憂， 一瓢高掛此山頭。 大填恨海原禽妄， 小隱扃關絕世求。
勇退自難存傲岸， 活埋權可屏交遊。 何堪化作中秋月， 圓照滄溟匯百流！


摩挲竿木擅登場， 落落胸襟括短長。 遯入白華閒玩世， 祇憐黃鵠老參方！
天慳屈宋悲同志， 古有鐘俞本異鄉。 大陸沉沉亦何礙， 認真毫忽不曾傷。


廬山莫拒今淘汰， 我輩偏偏末劫來； 季法難摧魔力盛， 半生多病熱心灰。
昇沉似子終為道， 天下何人不望崖？ 如此風雲如此止， 千秋重見石門才。


曾在名山住一年， 窮鄉福地判凡仙。 九州灰燼微生物， 萬劫金甌幾缺圓！
海外而今聞鶴警， 專諸無術進魚鮮， 群生芻狗甯唯我， 碌碌庸庸劇自憐！


既抱西河痛且憂， 更無一術出人頭； 家貧粟向河侯貸， 行苦糜思牧女求。
閃爍名曾灌我耳， 清閑地早飽吾遊。 殷勤試效眉山老， 帶鎮山門萬古流。


今古興亡活劇場， 憑人較短與爭長。 河山大地皆妖氣， 殿閣連雲仰上方。
自是君身饒佛骨， 從來海國勝仙鄉。 前生我亦靈山種， 墜落紅塵暗自傷。


蝴蝶千年誰大覺， 光陰一擲再難來！ 人間地獄分寸間， 死後泥洹骨肉灰。
遍地銅駝悲翳棘， 回頭鐵馬勒懸崖。亦作勘破塵緣都是幻洞，知明鏡亦非台 君如面壁功成日， 許我旁參學善才。


遁跡空門不計年， 靈山會上侶群仙。 雲藏佛頂峰皆古， 月照禪心影共圓。
萬念拋時風落寞， 六根淨處水澄鮮。 豈知世界潮流急， 滿目滔滔劇可憐！


半生常抱人憂， 轉瞬紅顏換白頭。 良友偶然方外得， 閑情還向靜中求。
自從宦海驚殘夢， 曾記名山賦勝遊。 我欲從君聽說法， 江河無奈盡橫流！


聞說梅岑古道場， 天海化日正舒長； 煙波浩渺空三界， 香火因緣動十方；
塵世于今留佛國， 蓬山枉自託仙鄉。 滄桑時局原無定， 獨有虫沙最足傷！


琳宮紺宇鬱崔嵬， 裙屐聯翩頂禮來。 但使明心能見性， 未妨歷劫任飛灰。
有因自爾生諸果， 無物何從著點埃！ 欲向參寥談妙諦， 愧儂不是大蘇才！


一座枯禪懶問年， 聖凡不住況神仙？ 塵封竺典經窗冷， 氣煖胡床寶月圓。
勺水無源日即涸， 大滄得脈久能鮮。 夢中說夢膠投漆， 白牯狸奴見也憐。


泥牛入海木童憂， 淚浸凌霄太嶽頭。 般若有生且有死， 涅槃住更無求。
六通三脫閑家具， 七寶眾香化佛遊。 浪激禹門才絕世， 鳳毛麟角少同流！


人身一個戲場場， 靜坐閒觀看短長。 懶去煙城參上士， 且居寂域飲陳方。
了知古月即今月， 不擇何鄉是故鄉。 說法雲興渾易事， 少林落寞最悲傷！


萬境當前冤莫敵， 看他事事者元來。 輪王富貴塗成炭， 學士文章敗若灰。
定水磨清銷孽鏡， 智珠照破攝魂台。 言言縱似崑崗玉， 只奈閻魔不愛才！


掩關我已幾三年， 道術如君凡與仙。 行止逍遙天地闊， 卷舒自在法輪圓。
三生石上情緣結， 百尺竿頭禪味鮮。 衣裏明珠誰薦得， 橫肩雲水故人憐。


沉淪苦海動心憂， 寶筏明明古渡頭。 根鈍難聞微妙法， 智高還向此中求。
閉關為續宏明集， 立志曾經汗漫遊。 行到其間暫借問， 波濤萬頃斷空流！


及第心空選佛場， 頻歌漫唱法音長。 道高十丈魔千丈， 誼切同方行有方。
俔俔深愧無學術， 茫茫何處是家鄉？ 蓬關空守三更月， 露白風清暗自傷。


胸懷自笑無根據， 面目從茲失本來。 金口喚醒三界夢， 木魚敲破萬緣灰。
性天皓潔懸孤月， 心地光明拂鏡台。 君是佛門詩弟子， 文章原有大雄才。


靈山一會在當年， 夙學何殊謫降仙， 滄海桑田多變改， 涅槃生死固同圓。
掩關讀佛心常寂， 握筆談禪理轉鮮。 未睹吾君真面目， 今觀雅作自堪憐。


海外清風吹百憂， 定中明月掛心頭。 花香鳥語天然樂， 山色溪聲不待求。
多少勞生空自昧， 無邊勝境只浮遊。 聞君深入圓通路， 累劫塵緣付碧流。


洗足躋登選佛場， 坐觀南海水流長。 魚龍蟄息潛深窟， 物我同根契大方。
摘葉尋枝非子願， 韜光晦跡憶家鄉， 丈夫固有沖天志， 爭奈庸人暗自傷！


春去花殘午夢回， 圓通消息忽東來。 白雲出岫千峰靜， 皓月臨窗百念灰。
自古譚經舞頑石， 而今聞道仰歌臺。 因緣有感方能達， 法界全身現善才。


潮音千古自潺湲， 筆底風光已醉顏。 占盡名山僧可妒， 走窮世路客思還。
洛迦靈躅緣何薄？ 支遁清談興尚慳。 分付白雲遲谷口， 會尋梅尉叩松關。


片帆遠渡海之東， 為訪高僧到梵宮。 詠絮清才慚道韞， 發矇雄辯有生公。
禪機參悟塵緣淨， 佛法皈依翳障空。亦作白雲千丈隱無隱，明月一簾空不空 最愛錫麟菴外過， 蒲團趺坐白雲叢。


征輪今已賦歸辭， 此去名山有所思； 休說禪機空一代， 但論文學亦吾師。
山光水色牽吟裾， 半月優游意自舒； 開到黃花霜落後， 再來重訪遠公廬。


也勝斷舌才， 那曾欠詩債！ 佛亦不喜聞， 直弄虛空壞。
者個死苗條， 豈存碧悠界？ 價縱重娑婆， 我亦無心賣。
獅子開口來， 一棒當打殺。 文采莖草頭， 溪聲吐奇快。
如是復如是， 面南看斗掛； 寒山清歌徹， 萬峰齊膜拜。
近代有若人， 靈慧真天邁， 藻思表裏瑩， 陸離且光怪！
眼底無作家， 意曠語峻隘， 何為恨文字， 留與來者戒。


法界奏大音， 群響為之應， 廓若浩蕩風， 元力彌動靜。
南溟蟠翼龍， 紅塵那伽定， 覷破祖師機， 吞卻佛三乘。
駕以奇邁才， 微詠寄清興； 文章建法幢， 引入曹谿徑。
名山遇方子， 獨傾慧耳聽， 假手繡梓人， 惠澤天下贈。


韶齡脫白氣神清， 大志男兒疇敢爭！ 穎悟天姿出世表， 靈通禪藻濟時英。
奇逢最愛才無匹， 豪吐非關語不平。 一卷新詩惠相示， 使人折節更心傾。


咳唾如珠走玉盤， 光鮮顆顆射毫端。 偉稱年富多聞士， 悟選心空及第官。
智比少師堪輔世， 文長潛子直非韓。 浩然為法忘身偈， 破浪乘風媿茍安。


鹿園剪燭論文章， 稽呂忘年契素長。 底事淵源賡肇遠， 任他醇疵議荀楊。
命宮磨蝎形坡老， 塵網吹腥醉晚唐。 誠入華胥一團夢， 同游戲歷軒黃！


高飄雲鶴夜沉沉， 芥劫蓮根夙種深。 七字簡超甌北體， 五言雄邁劍南吟；
豈拘格律違天籟， 不費推敲見慧心。 若作詩僧會君子， 可憐海宇絕知音。


我本一狂徒， 才荒學又蕪， 私心承教澤， 灌頂共醍醐。
斯世浮華尚， 惟君習染無！ 昧盦新翰墨， 一字一珍珠。


生天吃佛嘗謂余， 有少年僧曰太虛， 某水某山足幾遍， 一瓢一笠身無餘。
爾來見我誇秀句， 不肯旁人讀枯書。 忽然振袖朝海去， 海風吹起青芙蕖。


詩囊禪缽曼陀香， 今日浮槎度遠方； 惜別偏憐遊子意， 豪吟不讓謫仙狂。
半生歲月曾如駛， 滿鬢鬚眉幾欲霜； 此去東瀛酬壯志， 昧盦應續句琳琅。


萬里長風此快行， 東瀛深處釣鯤鯨； 魚龍好度休餘種， 神鬼皈依且盡情。
莫把權乘聯日教， 直將勝法覺臺氓。 佇看飛錫歸來日， 一段光明報海程。


一片帆征挂滄海， 廿年時事笑強鄰。 心頭眼角無餘子， 世外人間有幾民？
中日國交泯虎視， 佛耶教爭息鷹瞵。 挽回東亞盲爭局， 端賴君傳妙法親！


仙槎此去泛平洋， 盡把浮雲抉太蒼。 開出一輪紅慧日， 放來萬道白毫光。
回天有願君堪果， 治世無才我厭狂。 海國湖山餘清賞， 平分風月兩珠囊。


聞道扶桑景物姚， 好收煙月入詩瓢。 杉田覽勝連金澤， 櫪木探奇瀉玉潮；
上野林花依淺草， 西京山水擁重橋； 琵琶湖畔如停轡， 天女無妨蕩畫橈。


此日送君萬里行， 檣帆不觸海驚鯨。 扶桑化盡人無種， 腐草靈通道與情。
頹筆尖頭談武略， 破詩瓢底啟文明。 等閑咳唾西來意， 師範東瀛課佛程。


東漢傳來丈六身， 旃檀瑞竟入強鄰。 中原操莽傷人道， 上古羲軒愧我民。
靄靄青天皆佛眼， 茫茫滄海足師瞵。 江河淮海猶兄弟， 莫逆同為骨肉親。


寶嚴十里古寒香， 郁郁靈芬播遠方； 自是梅花多傲骨， 縱經風雪不顛狂。
美名且令滿天下， 交契還憐兩鬢霜； 分付鶴兒須仔細， 冰壺珍貯玉琳瑯。


遠行時節已秋天， 點檢衣單須挾綿； 布衲細縫女紅線， 桐琴宜上伯牙絃。
勞人似我慚今日， 壯志猶君非晚年； 草草文章魁大塊， 筆尖吐露未生前。


棘栗橫肩駕海蛟， 一瓶一缽一詩瓢， 雲門作者弄蛇手， 屠戶成名操狗刀。
國際日中關市道， 軍行海外簡兒曹； 子魚身手同無用， 空自勞人歎二毛。


浮杯截水度汪洋， 沆瀣瀰漫蒸太蒼； 推出一輪東國日， 放開兩袖破天荒。
愛如冬日嫌人少， 牧似靈鉤息象狂。 好解詩囊傳佛法， 紅塵白浪隱羲皇。


飆輪直指扶桑國， 教鞭遙挂珊瑚枝。 仙臺雄峙渺無際， 畸士豪吟信有為。
島國維新功在佛， 神州宏教望歸師。 即今破浪乘風去， 龍象昌明會有期。


遠遊得道效杯渡， 刻苦吟詩似閬仙。 瀛海蒼茫百靈窟， 神山跋涉萬峰顛；
人生磊落何中外？ 世事滄桑閱歲年。 寄語留東諸學子： 窮源端在大乘禪。


寶嚴山色想依稀， 仙錫忽聞瀛海飛。 躡足青雲吳錦燦， 舉頭紅日帝珠輝。
蓬萊仙境堪遊賞， 故國風光莫忘歸！ 未得追隨重渡海， 悵然欲涕對斜暉！


男兒生世有鴻圖， 局促安能老一隅？ 出化入神欽我佛， 上天下地履夷途。
騰空要奪迅雷斧， 入水必探滄海珠； 跋浪鯤鯨夫子去， 長風萬里相追呼。


雲海蒼茫煙雨低， 遙遙一水渡東西。 日華誼篤冤親化， 強弱跡泯物我齊。
世道坦夷消巉巘， 航途平易息鯨鯢。 黃金世界頓時現， 富士山頭景色迷。


拜讀佳章欲斷魂， 金聲玉振大雄門； 千秋不易真常道， 一氣呵成不見痕。
既迓高僧來海島， 更看貝葉入仙村。 神遊雅句歡無極， 願樂追隨哲士論。


太虛同體世尊師， 教化中天慰所思； 出世心通持世法， 儒家道合釋家宜。
逢迎四海稱芳躅， 契合三生仰德儀。 愧我東瀛參末座， 也隨龍象喜揚眉。


淵源道學足為師， 況復詩文繼左思！ 千里神光環照耀， 萬家生佛拜應宜。
是空是色原無相， 逃俗逃禪妙有儀。 何幸此間陪末席， 得瞻芝宇喜揚眉。


妙諦西方道可師， 菩提深處最追思。 色空悟到天無月， 水火難侵佛有儀。
舌底蓮翻花散彩， 眼中跡幻俗堪宜。 等閒卓錫來千里， 大闡宗風到月眉。


世塵捨去伴吾師， 環翠仙居絕俗思。 梵塔峻成藏骨處， 靈泉湧出濯心宜。
溪聲長廣三賢說， 山色清淨十聖儀； 新道場中新佛住， 慈悲圓滿月懸眉。


惠我鴻裁是我師， 離亭菊淚痛腸思。 欣看中國高僧聚， 愧立臺灣野鶴宜。
召伯甘棠留德澤， 遠公遁跡想威儀； 於今話別靈泉寺， 尚望重遊看月眉！


西來一葦迓高僧， 洞徹無神論有徵。 地愛曇花新駐錫， 人為迦葉舊傳燈。
瀾翻慧舌群生仰， 月印禪心一片澄。 自信道緣殊不淺， 江淹喜見惠休曾。


邂逅相逢入道僧， 名場回首渺難徵。 色身偶現無遮會， 法眼真如不夜燈。
生對春風沾物化， 神為秋水照人澄。 陶然隨喜忘機地， 玉版參禪得未曾。


暫捨名山海外遊， 知君清福本前修。 遠公遁跡因時現， 島佛題詩到處留。
結契何分儒與釋， 放懷不覺詠和謳。 萍蹤幸得風吹聚， 劇喜尊前拜貫休。


兩卷大文章， 禪機箇裏藏， 閉關看法影， 走筆寫心香。
生死源頭了。 滄桑粟粒忙； 攜歸應細讀， 頑石點頭狂。


江頭話別總銷魂， 短舸飄然出海門。 聚散萍蹤渾似夢， 東西泥爪好留痕。
虎溪韻事圖三笑， 獅巔嚴寒雨一村。 塵世茫茫天欲醉， 醒人獨向上乘論。


明靜無端落昏動， 此生隨業忽成人。 最傷心處強兼弱， 能見性時妄即真。
修德師當齊古德， 牖民我愧對先民。 他年同一拈花笑， 前後商量證果因。


波濤萬頃見汪洋， 孤島如舟海上蒼； 不識江河有派別， 只應天地與包藏。
塔燈明滅頭陀寺， 世事玄黃公子裳。 滿眼詩情收不得， 東風無語立斜陽。


魚龍來聽梵聲高， 併作潮頭浪怒號； 佛國自成三昧地， 海天任捲伍胥濤。
此行鴻雪知何似， 得遇聰殊氣亦豪。東波贈沙門詩有雄豪而妙苦而膄，僧有琴聰與密殊之句。 為語眾生莫惶恐， 蓮花四面護周遭。


徒有嵯峨意， 迷離看未真。 江聲隨岸曲， 雲勢切天親。
面面沉愁色， 峰峰說老人。 何當撥高霧， 遙挹泰山塵！


遵時養晦固真窮， 漆里君來不意中。 舊雨五年遙楚越， 禪機一棒括西東；
縱教各領溪山異， 篤信平生志學同。 握手掀髯吾已矣， 當家種子只推公。


悟徹如如性， 捐除種種因； 祇園宗妙舌， 明月證前身。
契合情何切？ 追隨志未伸； 明朝一帆雨， 飛錫大江濱。


同憶昔年遊歷苦， 東南行腳寄名山； 瓢囊衲子餐雲水， 風雨懷人夢往還。
天地吾廬真一笑， 武昌陋巷假三間； 補蘿精舍芙蓉洞， 未遂初衷對汗顏。


此生不分脫娑婆， 正要勝煩冶共和。 過去聖賢空舍衛， 相輔兄弟戰修羅。
覺人誰洗心成鏡， 觀世豈聞面縐河？ 師儻能為龍象蹴， 安排丈室聽維摩。


下院一為別， 歲時幾度更， 回觀營念息， 循聽悅情生。 寄意勘佳著， 知心共密行。
內經能攝論， 外說賴平衡； 佛理超天演， 心宗越世評； 國中開覺社， 海上指歸程；
願子久如是， 名登僧史清！


一面緣深禮數刪， 茗甌相對語迴環。 人天度世心情切， 文字嚴身神氣閒；
講席精研唯識理， 禪床透過祖師關。 海濱小住塵寰窄， 乍別重逢費往還。


黃鵠磯頭坐， 窮源說古今； 談經空色相， 覺世豁身心。
大乘傳薪妙，師為自聞講起信論，洞貫微旨，徹悟宏深。 禪宗悟道深。 扁舟秋夜雨， 抱膝獨長吟。
也上慈航渡， 翻然究道真； 雲山千里隔， 風雨一燈親。
世界成三毒， 心源淨六塵； 自慚根性淺， 開示賴斯人！


彈指當超無色界， 秕糠八萬四千春； 牟尼而後寧無佛， 賢劫之間此有人。
丈六金身曾自屈， 大千幻海更誰親？ 跛驢僥倖遭龍象， 蹴踏能堪亦舊因。


人天百萬肅金花， 夢繞靈山徑路遐。 一自祥雲變雙樹， 長教妙法燦蓮花。
皈依自愧根終鈍，余甫聽經，肉食即不能下咽，今素食矣。劉笠青、李懷生謂夙世有善根也。 信仰休疑語大夸； 直證菩提無上果， 何期心性本無差！


春申一角軟紅深， 我老君閒自苦吟。 半世親河成皺面， 十年面壁見深心。
投身飼虎終何畏， 陷額求珠豈外尋？ 安得黃金無量數， 冶磚親為布陀林。


妙智如如燭萬方， 胸藏慧刃露圓光； 魔雲消盡晴空界， 佛日流輝覺社堂。
捃拾三機歸性海， 闡揚四德效獅狂； 大雄無礙波濤口， 法演隨宜做道場。


多病維摩詰， 扶床若未勝。 因緣觀似火， 身世冷如冰；
入定超非想， 談空達上乘。 何當人海內， 重遇雁門僧！


人海茫茫匯萬流， 圓明寶月許勾留。 社開昭慶齊元照， 疏補華嚴匹大休。
持世轉輪微苦受， 具緣棄蓋上乘修。 疏頑本是吳中石， 法聽生公為點頭。


希臘文明輸印度， 扶桑本願佐維新。 闡揚般若融通義， 消滅修羅鬥諍因；
世界亞歐歸一軌， 教宗孔墨運雙輪。 祝師成就勝功德， 慰我靈山會裏人！


孤山梅未放， 芳意在禪襪。 浣我京洛塵， 聖湖一空闊。
訪師亦無事， 澄水見孤月。 廬陵米貴賤， 此意不可說。
我與洞門石， 同受佛記莂。


京塵飯香積， 湖光鏡冷襪。 數月不見君， 廓然益空闊！
兀兀度元宵， 澄波湧心月。 付與錢塘潮， 圓音一時說。
莽莽情無情， 成佛同記莂。


禪學通文學， 方知佛有真。 月圓參妙諦， 雲隱證前因。
翰墨留餘馥， 袈裟老此身。 牟尼珠一串， 世界盡微塵。


朝攜海上雲， 暮宿湖邊寺； 法雨紛肆筵， 高人多深致！
倏爾絮幕濛， 春山轉冬睡， 豐年醞釀中， 田疇樂有事。
虛空遍生白， 爐火益青翠。 倚欄飲湖光， 雷峰何嫵媚？
啟蒙錫佳什， 不覺天花墜。


攝盡楞嚴旨， 歸元路路通； 浮漚休認海， 聞性豈因鐘！
天外月初白， 樓頭塵當紅； 安排侍錫杖， 隨處悟真空。


漢水滔滔去， 東西海水通； 江城一玉笛， 塵剎幾晨鐘。
芳草無情綠， 斜陽有限紅； 娑婆同大夢， 畢竟是誰空！


吾師飛錫處， 示我以圓通； 覺性真如海， 法音警世鐘。
月瑩三界白， 佛坐一鐙紅； 鎮日蒲團上， 心虛似太空。


悟得楞嚴旨， 菩提路可通。 榮枯成夢境， 斷續響晨鐘；
葉落霜飛白， 經書血漬紅。 塵勞何日淨？ 寂照遍虛空！


一經聞法後， 頑石便靈通； 心印無邊月， 聲來何處鐘！
室虛能現白， 塵淨不飛紅。 欲悟三摩地， 當知色相空。


隨錫參蘭若， 禪關曲徑通。 舉眸方見塔， 入耳更聞鐘。
秋草餘殘碧， 霜楓鬥晚紅； 凝神觀物變， 默契證心通。


策杖洪山麓， 幽林曲徑通； 塔搖千尺影， 夢破一聲鐘。
香篆煙浮碧， 燈傳火正紅。 蒙師開覺路， 五蘊照空空。


楞嚴一卷淨塵心， 佛法無邊何處尋？ 與俗浮沉魚在水， 忘機靜息鳥投林。
三千世界空天地， 十二因緣自古今； 難得廣長能運舌， 談經相對夜更深。


運木而今說濟顛， 莊嚴三寶擁金蓮； 禪房淨寂微聞磬， 佛性慈悲廣結緣。
薩埵聽經心印月， 維摩說法雨花天； 是空是色憑先覺， 妙悟光華自在圓。


漢皋風雨楚王臺， 海甸先人入夢來；海甸距莊二里許，今春李時諳開士夢有菩薩多位由海甸至漢皋行化。
此地清涼堪駐錫， 大家襤褸闢蒿萊！


祇知念佛不知寒， 休作尋常拜禱看！ 一夜彌陀成極樂， 十方世界盡空觀。
果然泊岸都無漏， 從此捫心莫再瞞。 萬德洪名萬億載， 聲聲遙祝語平安。


佛誕今宵入夜寒， 梵聲高唱惹人看； 欲求現佛低頭拜， 只在當人著眼觀。
莫道悟人先荐取， 誰知迷漢自相瞞！ 十萬億程佛土淨， 虛師先已報平安。


隆冬天氣不知寒， 法界隨緣縱目看。 清磐聲聲消俗慮， 禪房語語得深觀。
吾師信是明心傑， 淺學何能慧眼瞞？ 苦海茫茫思欲渡， 未知能否達長安？


功深智慧偏嫌少， 我慢多時般若多； 媿乏阿源精進行，吾家淵源公，初視維摩詰經，疑般若太多；後見小品般若經，恨此語少。天石蓋慧業文人也，吾媿弗如遠甚。然與談覺王大法，輒勸其放下世智，有以也。
求師策我意云何？


萬象今宵陡覺非， 偶從白社聽經回。 久依名字心源苦， 幸見人天眼目開。
老去鄭郊空立壁， 歸來陶令不銜杯。 明朝且復雙林去， 世路雖多莫費猜。


山河大地悟非真， 如幻浮生息轉輪。 一色一香皆正覺， 萬緣萬慮盡前塵。
夢魂顛倒縈虛相， 清淨光明辨法身。 一自遠公開示後， 始知原是本來人。


不見阿師忽三載， 白雲飄渺尚人間； 前身明月秋之半， 出世高文古以還。
寶石山頭一為望， 金松林尾杳難攀！ 來朝又控京塵去， 寥廓巾袍未是閒。


翠竹蒼松耐歲寒， 經壇花雨眾生看； 因緣十二都無著， 法界三千如是觀。
超出紅塵皈淨寂， 盟成白水豈欺瞞？ 禪心朗澈清如許， 色相俱空夢亦安。


妙諦圓音震十方， 幾回撲樕學登堂。 根塵集起原唯識， 體用幽攡豈異常？
曾是真如空法我， 亦甲假說會心王。 人間最望玄同解， 無礙華嚴不盡藏。


法性迷來幾度秋， 人間又作一回遊。 中觀是處忘言說， 正覺明時不喜求；
意共海潮長布濩， 心知天倪為淹留。 靈山勝會知何所？ 看取龍華一笑收。


虛空擇滅未無為， 遍察天人望已迷； 不謂中行成獨復， 那堪大智正生悲！
傷懷末法心難憩， 歸命三生願豈違！ 覺者契經慈氏論， 幾番讀罷意遲回


汽化雲煙倏電馳， 恍如樹下證牟尼； 到心憂樂都平等， 過眼風光笑幻奇。
春至郊原明物我， 年來因果愧經師。 丹忱磨鍊堪千劫， 去住人天賸大悲。


俯瞰人天運智悲， 風流儒雅亦吾師（用杜少陵句）！ 詩留黌舍提撕切， 法衍前川緣會奇；
塵剎現身隆釋種， 毫端信手顯摩尼。 願從瞻禮見聞後， 好歇狂心莫外馳！


重重邪網障摩尼， 過客光陰去若馳； 大笑拈花今悟我， 虛懷學竹此為師。
廣長舌底言言妙， 清淨身中相相奇。 一向多聞逐迷妄， 前塵影事不勝悲。


芸芸含識具摩尼， 六趣空勞往返馳， 汨沒已靈常逐物， 喚醒群夢要憑師。
恍同暗室千年破， 重見靈山一會奇。 普為當來先覺者， 無緣廣發大慈悲。


本來圓滿遍諸方， 非悟非迷體露堂； 了卻根塵空幻夢， 更無花月蔽真常。
雲山不隔歸元路， 緣會堪欣遇法王。 今日已知波即水， 優遊覺海話行藏。


昏衢一旦煥摩尼， 獅吼人天譽早馳。 花柳前川空物相， 津粱末法賴吾師！
鈍根只恨聞熏晚， 勝會方知應化奇； 無礙辯才宏攝度， 大心雙運智和悲。


漫嗟斯世渺夷尼， 我到人間亦火馳。 歷物頗慚元遍說， 成心卻喜未隨師。
文言枉自循空假， 樸學何煩證偶奇？ 一拜覺慈勤勝義， 眾生病裏豈忘悲。


同修浴德此山中， 羞說英雄蓋世雄。 坐久微聞流水韻， 心清遙聽隔山鐘；
恍沾湯邑甘霖雨， 高臥陶家短榻風。 倚馬無才慚索和， 名師詩境悟真空。


兩岸不居豈倚中？ 超然於此說人雄。 堪憐窮子滄桑夢， 驚醒毘盧性海鐘；
終日融參禪淨室， 暇餘每答俗真風。 潮音泛泛澣吾體， 一領獅絃萬念空。


劫海狂瀾無定中， 裂開愛網是英雄； 迷人杌覺消明炬， 夢蟻金輪寤曉鐘。
濯足萬流排濁浪， 振衣千仞挹清風； 且觀第一峰頭月， 謾向頑癡說有空。


依山憑水抱冰堂， 策杖同登意氣揚； 天際浮雲方變幻， 人間火宅此清涼。
龜蛇說法全身露， 龍象拈花一笑藏。 最是秋風無隱爾， 幾回吹送木樨香。


天涯芳草繫離情， 偶向江城訪客亭； 暮靄蒼茫縈古路， 大江迢遞帶圍屏。
快遊且自窮奇勝， 息影何妨寄野坰。 出岫白雲難皎潔， 何如世外掩柴扃！


千古袈裟地， 宗乘闡大圓； 肉山欣得主， 靈樹尚含煙；
光耀毘盧日， 香浮優缽泉； 華嚴一彈指， 法相續人天。


曾住靈源古道場，余兩住溈寺 粥魚齋數是家常。 十年夢繞旃檀寺， 一掬泉水優缽香；
燃塔愴分鄰舍火， 飯僧終負钁頭糧。 天童老衲歸何處？ 冷雨荒煙意自長！


巖屋無人深復深， 買山曾卻杖頭金。 已驚溈仰歸臨濟， 僅有藤瓢付道林。
忍土苦因成住壞， 火災小劫去來今。 山中耆宿休相訝， 天際寒雲識我心。


天遣高僧杖錫來， 兩華堂下一亭開。 蠻煙莽莽橫荊棘， 龍象雍雍護草萊；
經閣籤題藏宋本， 江山文藻賸秦灰。 平生苦行空惆悵， 暗鳥寒煙起暮哀。


一番更替一番新， 深樹籐蘿是劫輪。 棄隱暗拋林下淚， 中興還待過來人。
九柯殿記寒山慘， 五葉堂開枯木春。 芋火茶煙依舊在， 幾時重溯佛前因。


結制三千古道場， 應真事蹟總非常； 青青翠竹楞嚴定， 鬱鬱黃花般若香；
畫怪六波剩語句， 詩奇八指備資糧。 試嘗優缽羅花水， 來自曹溪源遠長！


分襟百丈見何深？ 鈐地頭陀石點金。 一葉溪邊尋道侶， 二空亭畔識栴林；
十年坐下人稀跡， 千佛名中法印心。 回憶潭州無限感， 那知司馬古傳今！


龍象雲從得得來， 迎車接駕法筵開； 刀耕火種原獅窟， 運水挑柴剔草萊。
且喜壬年一轉語， 漫嗟戊歲百端灰！ 重重剎海唯心造， 世相循環無復哀。


潮流近代愈奇新， 正好於斯轉法輪。 萬壑群山羅列列， 一言半偈法人人。
清泉溜梘情如舊， 白果垂枝榮若春； 八部龍天咸拱手， 大溈得主慶前因。


認得吾心是道場， 豈因劫火壞真常？ 拈餘粒米珠仍在， 摘後山茶樹尚香；
惠遠種蓮遲結社， 南能腰石待舂糧。 名山一代關興廢， 法乳終看百丈長。


末法眾生業海深， 祇園誰解布黃金？ 空聞魔燄摧雞苑， 無復經聲出鶴林；
劫運難銷僧法佛， 義天終炳去來今。 華嚴彈指成樓閣， 只在天龍護道心。


娑婆迴入喜公來， 清眾法筵次第開； 錫杖飛時龍捧缽， 袈裟覆處鳥誅萊，
現身剎土空無相， 弘法僧祇願未灰； 認取仰山今再世， 湘南遺老未須哀。


婆子燒菴案又新， 憑將定力轉風輪。 閻浮不礙成金界， 寶土終應住化人；
窣堵波傾還湧地， 芬陀利萎又重春。 深心願奉千塵剎， 普結人天最勝因。


佑祖於茲建道場， 法身非斷亦非常； 溈江水接曹溪水， 優缽香開蓮瓣香。
靈杏樹標正法眼， 天人石供福田糧。 一篇警策心傳在， 留續兒孫慧命長。


密印門庭深復深， 丈夫膝下有黃金； 毘盧月吐如來藏， 般若花開功德林。
吾道無生包太古， 家風寥落歎於今； 可憐獅子蟲生後， 剝盡皮膚祇賸心！


劫火何因此地來？ 波旬惡是自心開。 法門頓爾無形相， 祖意依然在草萊。
誰痛眾生沉苦海？ 幸逢一豆爆寒灰。 檀施自有裴公在， 重整袈裟不用哀。


面目溈山新又新， 阿誰重轉梵王輪？ 不動真立一切法， 這個事須如是人，
祖履著君方合式， 僧園從此更回春！ 吾儕慚愧何容說， 景仰光明集勝因。


乖約尋秋入道場， 彌天風雨故居常。 法堂空憶金身佛， 丈室私盦石鼎香；
峰記毘盧真福地， 田耕羅漢有餘糧。 中興兩代熙朝運， 拄笏看山歲月長。


禪安龍象寺門深， 寶印摩娑壽吉金。 好是笙鏞酣萬谷， 何緣薝葡住香林！
水尋花馬源依古， 山牧牯牛傳到今。 世上幾多名利客， 石橋小立便回心。


詎料支公得得來， 靈山憑仗钁頭開； 眼看朝市為陵谷， 身破煙雲護草萊。
寂滅天教攖壞劫， 莊嚴地賸祇殘灰； 而今過去休重問， 抱偈獨吟無限哀。


裴公卓錫要重新， 功德一朝圓相輪， 石莧那堪回首客， 栴檀難遣斷腸人。
潭寒密印臨千仞， 塔壞荼毘歷七春。 寄語浮生須佞佛， 好將香火續前因！


月破黃昏看太白， 春吟青草踏金陵； 六年兩地同參佛， 正脈單傳最上乘；
龍樹婆娑欣再見， 肉山溈仰賴中興！ 淨瓶水牯重拈出， 著相香嚴歎未曾。


歸邁鬚眉十二年， 冰心秦火任熬煎。 下方已釀分爭劫， 大覺應施解脫禪；
少小蓮盟吾欲老， 真空法化佛尊賢。 道航江漢興慈渡， 北秀南能莫後先。


共入維摩室， 無言道味賒。 香廚羅妙供， 天女散瓊花；
結盡身難著， 情忘境自嘉； 一庭春意滿， 幽馥遍河沙。


覺書續潮音， 師吼舉世驚， 郢歌契下里， 寓書表葵傾。
載持楞嚴攝， 三歎純粹精！ 何況廓道學， 恢彍造論衡！
玄言絕思議， 文藻遒上征； 矯矯龍與象， 蹴踏一以平。
卮言余日出， 置郵乞彈評。 溟渤廣容納， 涓滴輒歡迎；
從此蒙嘉誨， 神交如見羹。 章甫偶適越， 禮謁始鄂城；
質疑辨唯識， 解難析因明； 竊自比善財， 資始得南行。
寒燠變歲序， 重訪鳴鶬鶊； 桃李盈座下， 眾美競芳榮。
齊門媿濫竽， 一曲奏無生。 上達口巷頌， 大哉無能名！


潮香夕梵不留跡， 絕谷幽崖疑有神； 想見法門全盛日， 從思鼓腹太平人。
行妨霧露霑衣袖， 坐對蓮峰憶佛身。 若泛清溪尋處住， 乘流合自愛山春。


四壁山添風料峭， 一川水助月精神。 田園雖自無常主， 景物終須屬解人；
歛盡薑芽欽健筆， 閒披鶴氅稱吟身。 年年柳絮飛時節， 記取東欄雨後春。


萬家河畔擁書城， 閣望遙通那惹坪； 遠浦煙含初月上， 稀星影聚暮流平。
六年方遂尋山願， 一榻高懸濟物情； 欲問春生何處早？ 松蘿滿徑最先生。


稠疊諸峰望若城， 大王崖下地開坪。 莓苔稱意緣牆上， 芳草如茵愛岸平。
黃鳥東風閒自雨， 白鷗春水淡忘情； 卻思杖屨追隨處， 輪指今生第幾生。


東南佛地推溈嶠， 劫後祇園遍草萊； 溈仰法宗嗟欲絕， 祖師講席喜重開！
枯檀復活徵奇兆， 古井仍靈貢異材。 他日誅茅依梵宇， 好憑夜月問敲推。


琳宮寂寂射朝暾， 隔水青山抹一痕； 坐見洪波翻地軸， 長留孤塔倚雲根。
才雄竟使妖魔歛謂彰慧師， 地僻那知節候溫？ 歸隱倘能隨杖後， 寶池金地一囊吞。


歸從雲翠山頂有雲翠屏看朝暾， 詩被催成墨有痕； 此日龍舟競古渡， 昨宵佛雨長慈根。
庭前柏樹機鋒契， 座上春風笑語溫； 行腳闍黎蹤跡遍， 須彌巨海縱橫吞。


法源八指智悲全， 振拔沉淪道力堅； 不住涅槃成解脫， 誓從火宅種金蓮。
揀魔辨偽憑三量， 攝相皈心滌萬緣； 散髮狂吟望大別， 楞嚴一脈可親傳！


風塵撲簌日迷離， 簡擇分明二六時； 最苦白頭兼白髮， 許多愁緒並愁眉！
驢前馬後人何倦！ 死去生來心已疲； 縱使今朝能斷臂， 一身痛癢又誰知！


窗前秋月上寒枝， 形影相投見阿師。 天地能教同一色， 人心未必止千岐；
明明密鎖已無數， 點點疏移也大奇； 剝尺夤緣從此始， 更將何物墮狐疑？


昔續遠公傳， 永懷廬阜幽； 吾師信龍象， 來此繼前修。
惜我殊尪劣， 難陪石澗游。 何時捨塵俗， 一壑共淹留！


大林峰畔講經臺， 千載松陰冷碧苔； 祇樹孤園原未散， 蓮花廬社此重開。
曼陀天雨紛潏彩， 般若靈助源辯才； 十萬魔宮齊震動， 夜深巖壑吼風雷。


盛暑開法會， 在彼廬山岑， 太虛大法師， 一曲奏獅琴。
科學與哲學， 古代及當今， 比較融諸說， 惟佛最足欽。
統理有法界， 總總何林林？ 能出廣長舌， 發為海潮音。
如是闢覺路， 普遍施甘霖； 跋予望廬頂， 歡喜起狂吟！


千年未聽仁王法， 此日爭迎長者車。 大地突聞獅子吼， 虛空紛雨曼陀華。
十方聖善傳心諦， 八部天龍護藥叉。 莫怪點頭到頑石， 生公妙說本無加！


多生流轉歎沉淪， 苦海茫茫莫問津！ 根鈍愧無參妙悟， 緣深幸許禮能仁。
圓如莫證華嚴海， 忻厭惟修淨土因。 一瓣心香常供養， 何時重倚樹囷身？


韶光謾說去忙忙， 應化高人豈有方？ 已作碧雲獅哮吼， 欲舒雉水佛毫光。
兩班弟子難留住， 一片風帆代晚揚。 須有重逢利濟願， 不知何日返慈航？


紅塵三伏散炎威， 留滯江潭心事違。 夢繞匡廬瞻淨土， 心隨獅象護經幃。
十方起信須重譯， 眾彙同緣喜共皈。 慚愧鯫生福慧淺， 遙看法會對慈暉！


春風送我叩禪關， 一片閒雲自往還； 百丈塵灰迷濁世， 素心響往仰高山。
天花墜落都門日，時太虛法師正在京說仁王護國經 人事浮沉大夢間； 說法何曾真法說， 聊聞泉水自潺潺。


繽紛花雨散彌天， 此老談經冠大千！ 擊破愁城揮慧劍， 脫離苦海浴清泉；
聲聞梵唄同諸佛， 身在緇流盡悟禪。 頑石點頭參妙諦， 光輝萬丈法燈燃。


人間遇合有因緣， 來院遍逢話別天！ 僅有祥雲擬壑岫， 漫留明月照心田；
江樓悵望幾回轉， 猊座暫親三月前； 何日生公來說法？ 好同頑石拜經筵。


秋光滿目活吟眸， 玩月人登黃鶴樓； 今古人同碪上月， 是非話付水中漚。
霓裳曲入鴛鴦譜， 孤柝聲傳鸚鵡洲； 情景此時俱不奪， 吳山楚水兩悠悠。


阿師說法到巖傍， 巖上亭邊水月光； 大好溪聲般若現， 分明山色涅槃彰。
傳來一指圓能了， 轉得三身妙不忙； 功德非他敬畏是， 那須入海數沙量。


閉雲相伴儘行藏， 腳指尖頭總妙光； 水月亭前生死盡， 觀音洞裏古今彰。
不妨業海茫茫闊， 只為悲心孳孳忙； 寄語大乘門下客， 欲救塵剎界無量！


一指頭禪天地藏， 機輪轉去閃電光。 行忘所得真愈美， 學至無為道益彰。
水月亭前性海湛， 玲瓏巖上業風忙； 普門慈眼神通力， 赴感隨緣豈可量？


北往南詢復有年， 能仁宏法利人先； 三乘妙諦隨機設， 一相圓明沒際邊。
課罷偷閒忙筆債， 禪餘遺興弄詩篇， 明朝餞別登輪去， 功業將留海外傳。


歷歷興亡不壞身， 萬方多難一登臨； 頻年原野厭膏血， 此日衣冠誰主臣！
華表再來應有語， 紅羊過後亦何心！ 河清海晏終難俟， 望斷昇平作幸民。


如珠好句若聯蟬， 無復人間氣火煙。 離世只應歸大覺， 超塵更不羨神仙；
清涼本是光明境， 微妙仍憑文字詮。 自愧心行多放逸， 駑駘全仗導師鞭！


朗朗太虛子， 隆名天下聞！ 無遮勤講演， 密諦闡繽紛。
綺歲明離障， 精思幻作文。 眾生殊擾擾， 到處仰慈雲。


寶色輝西極， 清聲出上方； 指迷憑鏡智， 破相顯金剛；
樹發菩提葉， 蓮開自在香， 無邊嗟苦海， 此日得慈航。


太極兩儀造化功， 虛空萬象運其中； 法幢瑞靄來朝鳳， 師座莊嚴擁護龍。
中國奠安憑佛道， 外邦聯好藉慈風。 同仁恭設歡迎會， 欽羨尊崇到處同。


一望已知塵外客， 何緣相值叻叢林？ 法華會上應身去， 星海坡中鞅掌尋。
眾德圓成忘色相， 萬行具足藉光陰。 逍遙示跡無牽罣， 引導群倫轉識心。


久被仁風吹發頻， 今朝又喜得相親； 慈容乍睹春生座， 妙語初聽月滿輪。
智博古今稱獨秀， 學衡中外見斯人！ 法門無量師包盡， 應是牟尼再化身。


一秋雨作普陀遊，今歲七月遊浙江普陀山 南北分明雪爪留。 喜遇太虛開覺岸， 許隨滄海附歸舟。
何當協力倡攘外，師論消弭內亂，宜提倡一致對外用兵。 此日銷兵在釋仇。又云：改造環境，須大眾覺悟，各界提倡道德。 四眾自生還自滅， 天人誰與證前修！


轉眼滿天飛雪時， 登樓悵望憶吾師。 來霑法雨剛三月， 已見梅花發幾枝。
祇樹園中誰管領， 海潮音裏說安危。 雲蹤莫教湖山絆， 也望扶搖駕鶴歸！


黛橫山角遠， 青擁佛頭深； 一葉經秋落， 微芳帶雨侵。
共傳天命革， 分到地鋪金； 還俗予年邁， 垂垂老病尋！


一月之間一送迎， 新亭柳折引前程。 烽煙掩沒乾坤日， 風雨飄颻來去兵。
已達心空物不礙， 未通情趣道無生； 願將我佛慈悲力， 處處為人作化城。


九里松關一徑尋， 靈鐘破曉徹幽深。 飛來不減天然趣， 到此俱生淨梵心。
白法細論騰義海， 翠微高揖出雲林。 萬緣空處全無事， 落得閒情喜共吟。


歐風美雨兩凄其， 難得慈雲含潤之！ 佛日光輝騰海嶽， 法雷震響遍天涯；
高談玄妙神來聽， 普利人天世所知。 西邁玄奘今再見， 重來法顯有何疑！


目擊心傷碧眼兒， 歐風美雨兩凄其！ 大雲所覆障翳淨， 法鼓敲來煩悶移；
震筆溝通文化日， 浮杯供奉剎塵時。 慈心悲願深如海， 化作五洲甘露池。


人間淨土可遷移， 心地能平玅手持。 慧日慈雲常結集， 歐風美雨兩凄其；
無遮會啟降魔力， 方便門開契佛慈。 長養善根福田地， 信華忍草發禪枝。


代佛放光動地維， 舌根清淨吐牟尼。 五洲萬國樂無量， 八難三塗苦永離；
甘露祥雲皆潤澤， 歐風美雨兩凄其。 法輪常轉慧風起， 霖雨蒼生更大施。


文殊摩結是師資， 不二法門隨入之。 賢首國師真大士， 藥王菩薩亦良醫。
人心可使禪機悟， 世界能將玅喜移； 降伏龍蛇重起陸， 歐風美雨兩凄其。


澎湃海潮音， 欣今得耳聞； 人天來信受， 花雨落繽紛。
浩蕩汾河水， 低垂恆嶽雲； 此時胥震動， 清絕淨塵氛。


仗錫來三晉， 桃花紅正燃；敬引法師偈 春深榮萬彙， 法妙動諸天。
愧我根基鈍， 師欽龍象賢； 行當往京國， 常侍講筵前。


峭然放步出深林， 四望還將勝境尋； 細雨沾身如有意， 好山籠霧豈存心？
客途寂寞渾間事， 世道阽危任苦吟； 擬取西湖一滴水， 洒周萬國作甘霖。


茫茫大化中， 有此佳山水， 靈隱鏡湖濱， 古木扶天墜，
揮開溟濛雲， 露出青天面； 幻緣有散聚， 相見不二見。


探勝甯辭拄杖尋， 衝寒曉入翠微深； 高峰靜似修空觀， 初日紅如發大心。
顧盻始知低嶺巘， 栖皇幾欲老雲林。 何當遍種菩提樹， 趺坐閒聽萬籟吟。


鷲嶺聽完午夜鐘， 飛來此地作靈峰； 披雲遠峙諸山外， 妙相常呈翠靄中；
古洞幽深供壁觀， 蒼巖合沓託孤笻。 高寒久絕游春屐， 聚石呼猿試感通。


已悟言皆是， 開迷義撥非； 大文宗地論， 妙製福田衣。
即此行為願， 超然顯證微； 眾生饑溺處， 華藏不相違。


曾是規三島， 今來謁五天； 偶逢西爾法，人名 為證上人禪。
命駕牛車白， 陳詞象教玄； 海漚堪作喻， 方所自無邊。


末法思為病， 群生念亦勞。 量天空有尺， 環海或容刀；
放眼觀塵劫， 狂歌笑短毛。 淵深窮七浪， 聞籟且揮毫。


學道如吞炭， 安心不飲冰； 願宏開未有， 法捨況何曾！
去國書常達， 憐才翰密登。人名 慈宗三要在， 照世已超乘。


尋春偕勝侶， 閑過遠公房； 耽論參空慧， 聞鐘挹戒香。
花谿流水活， 石徑古苔荒； 何事留清唱， 風塵鬢已霜。


妙理循環人莫識， 東來佛化轉西傳； 百蠁風雨驚神鐸， 萬里魚龍護法船。
直以悲心消異相， 不妨行腳去隨緣。 應知飛錫歸來早， 無事奘公十四年！


玄功逈脫似天倫， 喚作玉皇假亦真。 無法解除煩惱力， 有方難免舍支瞋。
煙雲渺渺關山路， 湖海悠悠隔岸塵； 世外桃源何處是？ 問津空自覓秦人。


遙瞻廬嶽色， 七十二芙蓉； 君向此中去， 雲嵐青幾重？
香爐峰頂寺， 白鹿洞前蹤； 飛錫凌空下， 歡騰八部龍。


喜得法音解積迷， 從今哲學少難題。 我原是假寧須執， 物本來空那用齊？
佛法歸依終淨土， 禪宗擊節有曹溪； 自從飛渡重洋後， 吾道東來今又西。


十載遙聞說法多， 圓音加被遠山阿； 風搖識海流還濁， 月渡湘江水不波。
破衲初裁期接引， 祇園欲闢幾檀那？ 款師一笑支南嶽， 岸上花飛願見過。衲居潭城，有一私章，名曰家在岸花飛處，取杜陵岸花飛送客意。


眼底原無物， 空前一太虛； 多情還是佛， 有始即生余。
不見玄心照， 安知妙諦除？ 世間何用法？ 寂寂復如如。


合掌一大笑， 息息感盈虛。 治世宜尊佛， 斯文後死余。
塵緣今日懺， 孤憤昨宵除。 菩薩胡為者， 心清意自如！


群生罹此修羅劫， 應世阿師不可無。 豎臂已驚魔膽魄， 撚髭不掩佛頭顱。
廿年般若離言說， 今日了元慚丈夫。 不惜墮鬚拈妙句， 人天百萬識新吾。


應知一切唯心造， 色相何須問有無！ 掃卻龜毛和兔角， 超然方趾與圓顱；
不將肝膽酬師友， 空戴鬚眉愧士夫。 他日龍華重遇合， 慈尊能否識今吾！


煩惱只今淨未除， 鬚眉我愧世間夫。 亦知諸相原非相， 解得新吾即故吾。
夢繞靈山窺一笑， 閣開彌勒認圓顱。 師門三萬六千眾， 記取當年宿願無！


導師弘化多方便， 法體真常離有無。 透過生前參面目， 不從鏡裏認頭顱。
救人濟世如來使， 立地頂天大丈夫！ 數十年來原一貫， 依然故我即新吾。


一毛不拔利天下， 楊子曾為我已無。 菩薩道行慰方趾， 如來頂戴攝圓顱。
虬髯昔自稱龍象， 霜鬢今猶笑壯夫。 相好光明唯識變， 塵沙世界見真吾。


善根培厚嵩齡長， 淨德修成色相無； 對鏡休驚新面目， 登壇那識舊頭顱？
南山北海稱生佛， 說法談經化莽夫； 最愧凡庸如老朽， 日惟三省及時吾。


佛光東照， 肇始漢明， 求經迎骨， 用宏取精。
安肇羅什， 譯註功程； 玄奘西遊， 迺集大成。
風彌東亞， 道稽西征， 白棕紅黑， 猶聾而盲。
惟我大師， 普化願宏， 歐非美洲， 遍布鐸聲！
點頭石頑， 音靖潮橫， 天花散墜， 耶回解醒。
飛錫錦里， 析律闡經， 祇園承戒， 芸芸眾生。
法輪杳邈， 蓮座崢嶸， 對茲肖像， 穆穆清清！


浩氣流行處， 仙蹤近可攀。 慧根忙裏悟， 玄谷定中寬。
將與孤松別， 還居紫竹間。 如來心不住， 去去濟時艱。


秋落湘江曉， 天空浩氣還； 那堪吳水遠， 更觸楚雲閒，
白衲霜風撲， 高帆夕照殷； 他時重合掌， 攜月話名山。


參來禪悅破情關， 大悟人間即夢間； 誰喝偈詞來鷲嶺， 我聞梵唄寫魚山。
千般世網能拋盡， 一著袈裟便等閒。 為問文殊詩集未？ 漫披詩稿乞加刪。


青氈坐冷苦岑寂， 忽得寒山好句來； 險韻讓君詩膽大， 異香悟我道心開。
何時共話維摩室， 次日同登般若台。 浩蕩齊州煙九點， 樓頭舉目共徘徊。


虛負泉遊近二旬， 勝遊今日恰逢辰； 極高峰被濃雲鎖， 已倦眸迎嫩柳新。
為鑑前車勞戒備， 倘憑佛力釋冤親。 到山不易誰能信， 福慧終輸出世人。


太公儀度人誰識， 虛也元微我似知； 石上相逢松寺晚， 天涯留別草亭詩。
青山作伴誰當主， 白首同心想未遲； 我有冠巾俱在此， 魯齊何恨不同時。


偶來十剎海， 忘身在北京。 柳靜風常拂， 荷香心更清；
塵勞今日盡， 富貴浮雲輕。 笑問同遊者、誰為覺有情？


僻海桐城鎖寂寥， 天風雲馭忽招邀。 梅花帶雨青迷眼， 柳色迎人綠折腰；
壽國光生多寶塔， 江山秀奪洛陽橋。 釋迦欲會靈山去， 誰作階梯上碧霄？


錦江千古麗， 此去正春融； 城郭煙花裏， 山川錦鏽中。
峨嵋尋佛子， 帝座問天公； 強欲從師去， 番番白髮翁。


憶從太白識芝眉， 寒暑遷流廿六期。 嚼食餒嬰君獨苦， 鋤茅臥月我偏宜。
宏才毅力扶天墜， 慧舌悲心教世危； 不負靈山親囑付， 寸心只有法王知。


又將飛錫上峨嵋， 為問歸期未有期。 到處隨緣聊復爾， 十方說法總相宜。
錦江清淺平如練， 蜀道高懸勢不危。 佳水佳山收滿眼， 天機無限寸心知。


一榻新涼報早秋， 夜深秋思正悠悠。 珠簾不捲月窺戶， 玉笛無聲人倚樓。
記得三春同射虎， 何當七夕看牽牛。 虛窗獨坐君知否？ 好趁西風返棹舟。


自君出戌隴西頭， 一榻新涼報早秋； 為製寒衣添弱線， 忽聞苦戰動深愁。
湘南烈燄驚初定， 河朔風雲緊未收， 但見男兒裹馬革， 將軍無命幾封侯？


捲盡暮雲宿雨收， 幽人無伴臥層樓； 幾聲玉漏驚殘夢， 一榻新涼報早秋。
掛起銀鉤呼ㄚ角， 裁成錦字寄君侯； 莫教籬菊悲黃落， 明月好同三徑遊。


山僧少事野居幽， 無上玄禪靜裏搜。 簌簌松風來虎嘯， 濛濛法雨灑龍湫；
半盦佛火消長晝， 一榻新涼報早秋。 唧唧秋蟲吟不住， 相和天外梵音流。


十日名山快勝遊， 海天山色望中收； 無邊古木高低在， 不盡深潮日夜流；
石徑紆迴勞杖履， 禪房寂靜許勾留。 歸來同話巴山雨， 一榻新涼報早秋。


數載瞻依北斗杓， 錦江浙水路迢迢。 彌天道範廬山學， 震地雷音大海潮；
遊記幾經翻貝葉， 臨池多為種芭蕉。 宗劉遠紹圖澄法， 衣缽淵源正未遙。乙丑密壇勇師授皈依


宏法歸來禮願王， 五洲盡領木樨香。 經筵景仰飛花雨， 禪韻清新趁草堂；
到處珠林添淨社， 及時梵網盡殊方。 更須廣設無遮會， 遍滿娑婆結道場。


大法東來更漸西， 名師乘願種菩提。 三千世界隨成壞， 億萬人心要振齊；
外道波旬皈一體， 中天慧日破群迷。 何因解脫塵勞苦？ 普化蓮花不染泥。


何年聞法講經臺， 及第空心妙悟開！ 百寶光明親勢至， 千生面目見如來。
情天業海悲淪落， 方外人間共劫灰； 再世黃梅留宿願， 當來為我補金胎。


觀霧極蒼莽， 中有金輪鏡， 咫尺隔山河， 無由得光映， 撥開雲幾重， 時覺露珠迸。
身世入窌庨， 宇宙等陷阱， 混沌莽鴻濛， 鑿竅殊幽敻； 淺近且不識， 深遠甯可偵。
跡空鳳與麟， 亂憂梟與獍； 晦旨嗟否塞， 災害苦交併， 豈無一線明， 微光傷短檠！
天地有晦明， 運會逮衰盛； 苦樂無盡期， 不離染與淨。 萬物本無始， 始復從何更？
是知生與滅， 了不關究竟。 因緣與自然， 皆不掩自性， 云何暫時霧， 蔽卻中天晟？
一時清曙開， 光華復相慶； 超出天上天， 現出聖中聖， 明明大日光， 朗然自親證。


萬緣與諸法， 相著實相須； 情欲與本性， 漸染則漸離。
性乃情所根， 學為道之基； 所以化眾生， 隨順貴當機。
嗟我當末法， 曲學紛旁岐； 民生既凋敝， 世道復陵夷。
我公發大願， 大法興牟尼； 馬鳴與龍樹， 大廈一木支。
鳩摩法東漸， 我公法西馳， 五洲悉贊美， 百學咸稱奇。
文化賴輸轉， 學科理相資， 天魔與外道， 俯首咸低眉。
法輪大願王， 卓錫遊峨嵋， 經筵散花雨， 戒行得總持。
瞻依亦有願， 去住乃無時； 衣缽溯淵源， 念念常在茲。
但禮自性佛， 如親座上師； 一心滿行願， 當來正有期。


大千世界血模糊， 塵外獨留一丈夫， 發鼓撞鐘勤折攝， 火燒兵劫賴持扶。
法流歐美輝初日， 語下犍椎失野狐； 借問高風誰似得， 碧空無際片雲孤。


鬱雲秋色景蕭蕭， 叢菊迎君宿霧消； 湛露滿陳清骨徹， 妙音纔唱異香飄。
袈裟起拂風煙破， 柱杖橫擔日月挑。 眉毛拖地莫人會， 到處獨吹無孔簫。


錫飛萬里路漫漫， 同體悲心平等觀； 曇摩再出浮滄海， 支遁依然愛翠巒。
留取山色空相待， 新傳法曲獨自彈。 從知妙語驚人處， 拖地眉毛索解難。


也知積習未能休， 笑我無端句苦搜。 但悟聲音皆佛事， 何妨吟詠伴吾遊！
漫言活剝生獅子， 直待掀翻滑石頭。 供養聊憑詩數首， 權當露地獻肥牛。


寰遊中外遍塵埃， 到處歡迎大會開。 佛道教人戒定慧， 名山掛錫住去來。
花明般若靈根淨， 樹種菩提因果胎； 信是玄奘身再世， 法門領袖任輪回！


五濁惡世苦果多， 只緣眾生甘投羅， 我佛救人意最切， 隻手獨力障狂波。
太虛大師生震旦， 治佛遺教靡差訛； 貫通東西宏象教， 錫杖所止群謳歌；
遠歐近亞縱橫走， 利他重任一肩荷。 我來塗山逢師在， 斗室討究除偏頗；
講論獲益洵不鮮， 殊勝因緣紀岷峨。 氣象恬靜徵學養， 能納群言譬江河；
折中百家歸一轍， 顯真破妄翼佛陀。 小詩持贈無它願， 祝師慧雨遍娑婆！


兵燹連年感慨多， 春明門外舊山河； 宗風幸有中興象， 今日欣聞大法螺。
勝蹟千年留雁塔， 草堂一寺說鳩摩； 兩輸性相喜猶在， 重整壇場望若何？


一掃三秦雲霧昏， 重逢佛日照乾坤； 破迷應曉兔龜幻， 升座參瞻龍象尊。
說法大師今富那， 名山古剎況慈恩。 一言我欲寄聽眾， 八萬四千盡法門。


足跡曾經印五洲， 法筵謦欬震全球。 象王回顧誨無倦， 獅子頻申說未周；
博士傾心爭握手， 高人懷慕盡舒眸。 家家生佛香花供， 繪像藏經百世留。


路似羊腸道可通， 往還曲折尚能容； 人行日在青山內， 木落時流綠水中。
去後相思難再見， 歸來何處又重逢？ 男兒得失原非計， 雁過長空莫覓蹤。


不住人間相， 閒遊或閉關， 參禪天畢定， 說法石無頑。
幢捲雲中瀑， 鐘傳月下山； 而今匡岳上， 重見遠公還。


碧空無翳蔚藍天， 駘蕩輕風催客眠。 流水多情喧旦暮， 山花著意鬥媸妍；
鐘來古剎聲彌永， 月照危樓影亦娟。 如此清光如此夜， 禪機悟徹自安然。


赤日紅雲溽暑天， 長安市上儘無眠。 攜笻直到廬山頂， 隱几同觀牯嶺妍；
花徑涼生風習習， 禪房夜靜月娟娟； 大林古寺清閒地， 一度流連一灑然。


勞生難得片時閒， 尋樂何緣學孔顏？ 瓔珞珈笄非楚寶， 清風明月在寒山；
湖天一色大圓鏡， 桃李重陰九曲灣。 相與詠歸誰與點， 詩成尚待仲尼刪。


雨花滿地正如春， 奇雲現彩復願夏， 揚子江頭廬阜頂， 數度聞法迎佛駕。
演繹華嚴真諦來， 懷抱遺經入精舍。 微心漚發有所止， 隱公遺言尚未化。
大剛西康老蠻荒， 問訊長嗟墮落怕。 中土西藏理圓融， 承公妙說喝復叱。
他日脫得六根塵， 那管人間有代謝！ 六月匡廬蓮社開， 慈雲慧雨漫空來。
智燈一照原精澈， 法鼓二撾魔眷哀； 嶺樹重瞻真面目， 松濤全洗舊塵埃。
傳經心印承千載， 從此東林有嗣才。


言詮字字播潮音， 敷湧蓮花出武林， 再見阿難宣結集， 得親賈島託清吟。
闡揚法化濡文化， 指點凡心即佛心； 太息眾生非易度， 茫茫苦海自浮沉。


佛法本無邊， 傳心有老禪； 精光凝太極， 妙理悟虛玄；
偈作當頭棒， 香聞燦舌蓮； 目中何所見？ 雲淨月橫天。


渡海訪四明， 緣溪入幽谷， 漸尋鳥道上， 瘦笻拄山腹。
徑轉遶花林， 春色竭孕蓄， 晴空攀蔦蘿， 花香惹衣服。
更上翠微巔， 撲去塵三斛； 俯覽法王宮， 鱗鱗萬瓦覆。
清磐遠飛揚， 香雲久氳郁。 高僧說法來， 慧根產我族，
清詩著明山， 足跡遍西竺， 把手話古今， 雪竇頌出讀。
曾應宋帝夢， 不同常山矗； 有石四窗明， 山心延眾綠。
雲村二十里， 桃灣三十六， 昔人所問津， 村村異樵牧。
赤水與丹山， 隱潭奏琴筑， 洞天列第九， 居人富清福，
勝境依東南， 寺餘晉唐木， 雙泉匯殿下， 流出千丈瀑。
六月見飛雪， 玉龍相追逐； 橋亭鎖清流， 樓臺展高矚。
古師石奇雲， 塔山連松竹， 龍蟠兼虎踞， 崢嶸偏突目。
地靈產霸才， 四顧群山伏。 明月懸高岑， 禪房蘭蕙馥。


迤邐升青嶂， 岩嶢睇赤城； 蒙雲二十里， 來憩石窗明；
竹嶺飛花片， 徐鳧吼瀑聲， 歸程指雪竇， 且趁晚霞晴。


道安願力自彌天， 說法靈山有歲年。 正覺豈同心似木？ 辯才無礙舌生蓮。
昔時曾誦潮音集， 何日來參雪竇禪？ 兔角龜毛尋一句， 師應笑我落言詮。


茫茫塵世悵徘徊， 大好東南賸劫灰； 三教尋源懷往哲， 六根未淨愧庸才。
江濤洶涌詩思壯， 蜀道崎嶇畫角哀。 欣遇生公重說法， 皈依三寶佛門開！


鶴鳴山下寺， 一徑夾山松； 溪澗瀠千曲， 岡巒入萬重；
銀河懸兩峽， 長劍起雙峰； 清靜登茲境， 澄懷契所宗。


開先昨夜宿， 侵曉到歸宗。 龍藏頒前代， 金輪據上峰。
墨池餘水淡， 梵宇拂雲重。 即此堪棲隱， 何須慕赤松！


金色遁花滿地生， 佛光星斗燦晶瑩；八月七日晚十時，同寓諸人，均見大池附近奇燦若星斗。正嘆息間，擲筆峰上忽現一紅燈，光明炫赫，經一時許始隱。女兒城上亦現青白色光，忽為二三，忽為五六，左旋右轉，如繞佛然，約半小時，變為一行，其數不下五六十，直下女兒城至岩邊而滅。佛燈之說，諸名山多有之。峨嵋則有萬盞名燈朝普賢之勝；余登金頂，均無緣得見，今乃於匡山見之。意者其為鐳電之放射耶？然不足以解擲筆峰上凝然不動之紅色燈明也。
慈悲願力隨緣現， 留與千秋潤太平。


海中曾偶值， 山上又相逢； 未聽生公說， 偏追慧遠蹤。
人天仰龍象， 雲水盪心胸； 欲證三摩地， 從今識所宗。


清涼亭畔放生池， 淨侶相將侍導師； 溪水潺潺說妙諦， 林風習習催新詩。
密雲晃耀驚雷電， 甘雨滂沱起槁枝； 滌盡煩愁除熱惱， 一時心地共沾滋。


清涼亭畔放生池， 物我相忘意自知； 根鈍難期禪解脫， 障深端賴力扶持！
萬方多難哀中澤， 一雨其蘇感大慈； 記取前宵夢中境， 西方歸路日斜時。


清涼亭畔放生池， 清話喁喁伴我師； 老去香山惟念佛， 座中玉局喜吟詩，此謂奉僧居士
圓音演法該千彙， 微笑拈花見一技； 更得大雲布甘雨， 根莖隨分各榮滋。


幸共匡廬笑聚頭， 雲巒煙樹洗塵眸； 南山放浪河難達， 下事催歸負樂遊。
鹿洞宋壇空繫夢， 陶家舊菊背迎秋； 勞師邀月送千里， 夜夜姮娥照客舟。


九年面壁禪心定， 錫杖時隨野鶴飛； 末世風塵開覺路， 上乘道德悟圓機。
萬家生佛雲山現， 一代文章日月輝； 我擬摳衣親塵教， 無緣來叩遠公扉。


人間歲月太匆匆， 幾日迎公又送公； 來似春風生萬物， 去如秋月照長空。
程門雪立千山遠， 海會蓮開一水通； 應是佛徒無色相， 臨歧猶自樂融融！


法鼓填然震耳頻， 欲沾花雨少良因； 等身著述皆淘舊， 醒世心胸在革新。
童冠偕遊歌濟美， 釋儒兼化樂陶甄； 而今僧學芸芸眾， 尤冀春風遍拂茵。


拜瞻法體氣嚴尊， 信是精持不二門。 世蹇堪增無量福， 釋危賴結自由魂。
立言雷震凡塵夢， 說法春深黍谷溫。 漫進芻蕘干慧目， 希施妙諦剷愚根！


重見莊嚴又十年， 哭厂逋客隔人天！師二十五年前來粵，與易、盛二君遊。今易、盛下世久矣，有情話舊，相對感喟。 論詩無復當時興， 說佛還欣在眼前。
唯識一宗通奧旨， 大乘萬法悟真禪。 五洲踏遍歸來日， 普濟群生各粲然。


不訪溪山亦有年， 白雲依舊擁長天； 河川氣勢橫襟左， 城郭莊嚴立眼前。
世亂自應齊向佛， 塵勞吾欲覓安禪； 隨師踏遍靈峰跡， 緩步歸來興倍然。


洪名舉世共聞雷， 處處葵忱向日開。 苦海慈舟常不住， 淨心明鏡更無灰。
歡聯萬國慈悲會， 力挽群生劫數回。 九十潘公勤頂禮， 登壇一吼待師來！
十方佛讚翕如雷， 九界行人正信開， 一句彌陀如意寶， 萬般熱惱不然灰。
藥師圓助生西去， 逝子應無背父回。 日月滿時人盡仰， 願師妙語轉將來。


欽崇幾廿載， 今始拜慈顏； 說法人依舊， 讀經客未還；
悲心濟釋子， 游跡遍名山； 一代高僧傳， 圓融二諦間。


昔日大林一飯遲， 今來雪竇及春時。 五洲度盡真行者， 三界緣空說法師；
蕭寺題名成舊夢， 靈山上會倘前知。 長安回首音塵杳， 始歎人生水月而！


悲願何人比， 慈心與佛齊！ 觥觥明法性， 娓娓揭菩提。
兩獲宗師導， 終慚大道迷； 童心逃學慣， 無分刮金鎞！


講席巴山罷， 經筵錦水陳； 芙蓉城得主， 蒲艾節迎人。
教共江源一， 道開雲路新； 行空空粉碎， 為現大乘身。


萬法從緣起， 無生漫說奇； 不因存妙用， 端與分相宜。
浩浩成空劫， 涓涓積巨遺； 祇求徒步穩， 安論路崎嶇！


郊游車駕出城東， 遙指龍泉第一峰； 契闊十年參妙義， 欲窮千里躡長松。
上乘者說世間覺， 大道之行天下公。 古剎仁莊周覽竟， 清風拂袖入簾空。


法幢大纛雲深處， 抵掌相傾邊務勞； 政教無分宜略遠， 國家多難此登高。
河山視昔驚雙眼， 色相當前燦一毫； 同慨經年倭寇急， 好將心力撼危濤。


北望中原西復東， 嵯峨十二障巫峰； 怪來野火難燒草， 真箇嚴霜不殺松。
安史未聞驚蜀道， 開元何幸寓諸公！ 昂試聽山靈語， 四大非空眼獨空。


一部華嚴探妙諦， 五洲踏遍敢辭勞！ 循途造到茫茫外， 拾級行來步步高；
佛果佛緣開夏屋， 仁心仁理析秋毫。 三千鐵弩排吳越， 更有何人再射濤！


建文峰上建文臺， 古寺荒墟付劫灰； 老柏經年多剝落， 玉泉遺井掩莓苔；
深山有窟藏豺虎， 野徑無人闢草萊； 石亂磴危攀不易， 今隨杖錫一飛來。


五遊巴子國， 三上縉雲山； 叩錫那伽窟， 題丹商哈顏；
一瞻蓮髻頂， 誰掩海螺關？ 遙覓石華寺， 無人任往還。


鷲林藏梵宇， 蟒塔傍琳宮； 迦葉何年啟？ 巴山此地雄。
大師開壽域， 圓日照高空； 羅列諸峰拜， 太虛台正中。


溯流香海水， 遙憶縉雲山。 生佛無殊性， 人天多苦顏；
潮音常近吼， 梵宇不曾關。 何日瞻迦葉， 那伽一往還！


有心翻貝葉， 無路入琳宮； 人海皆微剎， 吾師是大雄！
六根隨智轉， 十地法雲空； 世壽三千歲， 如來一笑中。


廋關卓錫湧甘泉， 誰似高僧大鑒賢？ 照夜喜逢開智燭， 前津愁失渡迷船；
九年常現壁中相， 一葦遙橫江上煙。 聞說兵農方便法， 叢林從是創屯田。


少壯曾沾法雨泉， 一生低首拜師賢； 既今留滯娑婆界， 此後誰登彼岸船？
閑聽海潮悟諸地， 靜觀山氣靄如煙。 閉門養性無餘事， 洗手焚香種佛田。


登峰卓錫指流泉， 一抹白雲捲翠煙； 呼吸無詩通帝座， 遊觀有道臥宮船。
文人慧業先成佛， 明月燭光普照賢； 如此江山蓮社近， 底須誓水謝歸田。


聞道建文此築臺， 秦宮一例劫餘灰； 猶堪井渫供澆竹， 絕少人蹤自長苔；
四壁丹青疑北苑， 萬松風雨詠東萊。宋荔裳有一雨萬松迷句 路迷頑石荒寒界， 只合生公說法來。


廋信高文在吹臺， 江山歷劫不曾灰。 傳疑帝子終緇服， 長使詩人剔翠苔；
易代未應悲覆社， 隱居真欲便誅萊。 虎溪一笑同佳話， 分得煙雲滿袖來。


犵甸狼封行路難， 黃楊倒長雨花壇； 嵐封蕭寺情無那， 石對生公興未闌。
周遍咸中彈異指， 境根識上舞空觀。 怒號萬竅師何語， 鼻涕將無拭懶殘！


空中光景雨中殘， 詭異群知重馬肝； 石女木人看自舞， 土羹塵飯被人謾。
聲靈彷彿傳三語， 科哲剎那變萬端； 扭卻雲門關捩子， 風猋日日滾波瀾。


弄盡精魂跡未刪， 浮家泛宅海中山。 脅拳已自疑三下， 聲浪猶煩捲八還。
宋賦一宵驚鼠黠， 周書千載憶民頑， 炎陬幸逢彌天釋， 欲叩禪門一字關。


去年同登相思寺， 雙碑剝礱欲無字， 金石不堪風雪欺， 華髮吹人寧足異！
大江足底自岷源， 陪我長歌歡誾誾； 談禪遍令天人喜， 蹴踏常教龍象馴。
拜君高座逾十載， 燦燦蓮花舌底在； 此日遠聞竺國遊， 昔時化雨沛瀛海。
投身飼虎獨有卿， 渾忘一己令人驚； 猶記獅子峰頭高台畔，絕頂有太虛台 坐聽山烏自呼名。


高擎慧炬繼窺基， 智籟呼回盛世期； 護國威音能濟物， 轉輪大法貴權時。
樨香偶觸吾無隱， 鞭影初搖馬已馳； 未獲親承緣阻隔， 欣看墨寶快尋思。


分明乘願世間來， 毋怪潮音日日催！ 壁裏沙虫悲大士， 策中磁鐵懾兇魁；
缽移南海慈航動， 錫振西天佛法開。 鏖戰已知魔力盡， 快收勝果仰鴻裁！


遠公蓮漏轉如泉， 白社重開度眾賢；近有九峰登高雅集 有約登山容謝屐， 無妨載酒放陶船。
峰巒九疊少風雨， 城郭萬家禁火煙；防空襲故 大浸稽天何處避？ 惟餘抱佛鎮心田。


太虛上人世所稀， 說法悟者遍瀛海。 長安古寺集名賢， 亂後相看都健在；
老幹寧憂風雪欺， 詩心不為滄桑改。 群公嶽嶽多佳什， 俊逸清新各文采；
我亦作圖添雅興， 滿紙煙霞若有待。 即此長留天地間， 萬金尺幅應難買！


直入如來地， 真成大乘禪。 空庭喧鳥語， 疏樹隔人煙。
破碎江山夢， 亂離文字緣。 異鄉百不里， 恣意作今天。


去年視察過溪口， 雪竇山中流覽久， 維摩丈室寂無人， 寺外但聽飛瀑吼。
今年縉雲朝古寺， 九峰聳揖環如侍， 迦葉依然冷道場， 巖前竹鳥總相思。
盛夏復登歌樂山， 山頭雲頂叩禪關， 芒屩不知又何處， 日暮白雲飛未還。
本來佛子無常住， 千山萬水隨錫駐， 桑下經宿不過三， 去住以無留戀故。
顧不問摩詰輞川不茹葷， 青蓮金栗託後身， 風月主人白司馬， 香山日與僧為憐。
又不問蓮社遠公是主盟， 遺書招致陶淵明； 金山佛印才無礙， 獨與東坡若平生。
詩中意趣通禪理， 往古來今一彈指， 經須名士結高僧， 慧業修成無彼此。
長安寺裏忽飛箋， 裙履翩翩肆素筵； 無酒攢眉預逃席， 聽法又失大因緣。
崇因古寺金碧臺， 第一山頭法界開， 八景渝城鐘上鑄， 尋詩剝落畫殘灰。
名襲長安臨郡治， 星坎珠泉仍勝地， 觴詠歡娛嚮不虛， 巴山岷水增明媚。
宗風近代寢衰頹， 奮起重興賴法師！ 行都況是今京兆， 一偈開示天下知。
亂後人心太煩惱， 惄然無氣多枯燥， 安得牟尼清涼珠， 照退惡魔見周道！
法師當世宗喀巴， 闡揚佛學度中華， 應續魚山成讚唄， 梵音清響摹或差。
便欲問祖西來意， 禪板蒲團無可避； 洞水何曾得倒流， 不說豁然悟其義。
所悟何義待參詳， 拈花示眾終杳茫； 摩訶迦葉展顏笑， 遂付以正法眼藏。
正法眼藏是何藏？ 涅槃妙心是何相？ 不知為知難自解， 以錯就錯未應將。
江南寄語陳了翁， 話頭勘破同不同？


蓮龕菌壁總翛然， 珍重伊蒲一飯緣； 高衲欲尋居士屩， 清談恍載孝廉船。
披裘擁衲皆遺俗， 貰酒迷花也自賢。 休笑攢眉陶靖節， 匡廬佳話至今傳。


闤闇囂囂心自遠， 玄師卓錫士肥遯； 香象妙解重禪林， 雕龍新聲蜚詞苑。
笑我一官得清閑， 但恨班荊相見晚。 世間才罹刀兵劫， 盼得慈航渡安隱！


娑婆逢末劫， 佛敕度群生； 早入三摩地， 獨忍行；
醍醐明上味， 梵唄寄高情； 更有檀施主， 希夷道術閎。


石磴入禪林， 四顧煙水白； 喧闐城市間， 乃有清涼宅。
婆律芬旃檀， 莊嚴絢紺碧， 室滿天女花， 苔印幽人屐。
我愧謝康樂， 得陪遠公席； 半偈悟參禪， 一飯飽香積。
東道有孟公， 文壇稱詩伯； 與師同里閈， 交情猶夙昔。
劫火殊未已， 海內尚兵革； 夜雨巴山道， 竭來倦行役。
蓮峰問妙法， 塵心豁今夕； 乞得摩尼珠， 放眼天地窄。


清江作伴卜新君， 頗惜三餘讀我書。 世亂而今已不了， 詩情復此後何如？
元龍毫氣高湖海， 支遁宗風動簡書； 咫尺勝流安敢後？ 卻因投轄誤巾車。是日阻於交通，未得與會。


劫罅來猶幸， 龍天法界分。 亂離寧不念， 歌詠尚能群。
遇雨明樓日， 瀕江愛水雲； 蕭疏眼前意， 鐘磬定何云！


平生遊蹤每奇絕， 西藏之行推第一； 飆輪兩度過恆河， 交臂失君緣太缺！
憶昔匡廬訪萬松， 談禪更聽大林鐘， 當時壇站盛群彥， 散後宿草君重逢。
君到渝州又兩載， 僧舍為墟畫圖在； 雪嶺歸來補一詩， 地老天荒春不改。
甚欲從君叩所問， 但思猶隔嶺頭雲； 會當淨掃胡塵日， 雪竇山中再訪君！


為問平戎策有無， 寇深可奈國危乎？ 中原板蕩今何世， 西蜀巖疆古所都；
形勝豈惟恃天險， 富藏尤足供軍儲。 健兒百萬顯身手， 封豕長蛇莫毒余！


古寺聯吟席， 參寥有繼蹤； 時艱九杌隉， 吾輩獨從容。
顧我憐父臞鶴，時病新愈 煩師制毒龍； 后山詩興好， 相伴歲寒松。


昨歲登高禮法王， 一年彈指又重陽。 靈山有會依禪伯， 愧我無緣沐佛光；
紅葉白雲迷古寺， 淒風冷雨夢還鄉。 幸聞天上傳獅吼， 也學寒螿和下方。


今春二月登縉雲， 七日曾宿相思寺， 藉此短期殊勝緣， 一洗身心諸塵累。
茲值重九恍重來， 上善知識欣畢至。 登高何用囊茱萸， 乘興無妨題糕字，
試將摩詰九日詩， 拈韻分吟遵師議。 格律雖嚴體不拘， 古今文話都隨意。
直登獅子最高峰， 朝日香爐列其次， 鳥道巉巖強攀緣， 石頭滑澾何畏避？
忽來舉身凌虛空， 壯哉放眼觀天地， 此時情景人少知， 恰如加行至頂位。
復疑此是夢中身， 歷歷夢境紛萬類， 醒身夢身云何分？ 畢竟是一無有二。
若復令我細推尋， 夢身非他醒非自； 夢中不知醒時身， 醒時能憶夢中事。
比知轉迷成覺時， 覺心如醒迷如睡； 覺迷非關自他心， 但是一心殊其致。
譬喻如是義云何？ 願聞開示為授記。 吾師笑謂如汝言， 應知不一亦不異。


九月作佳招， 縉雲宜有待， 多難怯登臨， 辜負秋如海。 言念山中人， 莫惜茱萸採！
容上太虛臺， 會見如來在， 微笑啟塵寰， 因風落珠琲。 拈韻若拈花， 心香傳每每。


月上靜石灣，余居處名 山川爭皎潔， 獨立草堂前， 對景我心悅。
扣門來小童， 欲言口吶吶， 雙手遞郵簡， 不知作何說。
開緘就光燭， 幽人詩社詰： 與會者多士， 而皆一時傑，
相約登縉雲， 重陽慶佳節， 分韻各題詩， 吾君安可缺？
我苦縛一官， 公事忙不輟， 有約未成行， 望空書咄咄。
悄夕扣危欄， 臨風歌八闋， 試問知者誰？ 天階鳴蟋蛚。


龍蛇起大陸， 橫流決滄海， 何事嬾登高， 舉目河山改。
繭足走兵間， 荏苒逾三載， 輕塵能益嶽， 辛窮吾不悔。
今年過賀蘭， 峰頭雪皚皚； 重九陟崆峒， 世亂身健在。
翹首白雲飛， 佳節思親倍； 將母未能遑， 枕戈寧敢怠！
虛師窮般若， 宇內傾丰采； 書來約賦詩， 分韻已久待。
述懷如酌酒， 胸中澆塊壘； 詩家本無律， 失律不我罪。


流光迅若轉風輪， 半世飄零孰我親！ 縱有高山可高枕， 漫云憂道不憂貧。
幾人大願拯飢溺， 三載重陽慨陷淪。 安得峰前獅子吼， 直將天下虎狼馴！


雲外相思寺， 池邊煮茗寮； 向來塵不到， 久坐意全消。
節物驚秋晚， 騷人隔水遙； 自非蓮社客， 無費遠公邀。


結社東林又此時， 遠公高行世咸知。 登峰分韻酬佳節， 觀苦興悲運大慈；
心雜久為求道累， 塵勞深悵遂初遲。 煙霞倘獲從吾好， 定課先治讚佛詩。近頗擬將佛所行讚譯本，修改為五言古。


夜來風雨喧三峽， 深恐茱萸竟難插； 何期天午忽舒晴， 夕上高峰清興洽。
山川黯澹半胡塵， 力挽狂瀾志不怯。 極目蕭條生旅愁， 傷心黔庶困兵劫。
可憐萬國咸不寧， 弱小盡受強橫壓！ 修羅魔怨義齊誅， 萬丈光芒劍飛匣。
乾坤整頓亟需才， 歎息英賢何缺乏。 賦詩聊當河清頌， 救世還須仗正法。


萬里浮秋色， 憑危可佩茱。 山林還寂寞， 天地共艱虞。
決眥孤峰變， 迴風眾壑殊； 下方頻送捷， 今歲欲平胡。


尋常只道是詩僧， 絕世肝腸得未曾！ 杖策遠征行踽踽， 墨痕和淚夢騰騰。
深知漫誕無真諦， 轉信空虛亦小乘； 今我與師俱有託， 可應一水辨淄澠。


霍盡閑愁倩曉風， 多情應與沒情同； 邯鄲夢破痕何在？ 覺岸尋來道未窮。
舊事強忘消孽障， 好花懶種避殘紅。 天教入世原非苦， 珍重吾生悟色空。


松風月色韻流泉， 佛剎悠悠晉宋天； 萬樹晴綺倚雲裏， 九峰蒼翠聳江邊。
滄桑遍地倉皇變， 烽火連年警急傳； 誰識清涼圓覺者， 慈悲有海泛蓮船！


警急烽常報， 秦州老杜詩； 不圖千載下， 彌甚古人悲。
水咽嘉陵渡， 雲霾夏后祠； 巴渝根本地， 辛苦總須支。


吳越多才世所聞， 高僧入聖更超群！ 溪聲山色擬清淨， 心韻潮音煥妙文；
卓錫九峰宏教化， 周游四海賴宣勤。 當來兜率同生日， 五佛親承湧法雲。彌勒菩薩為當來第五佛。


讀師霖雨詩， 知為蒼生喜。 禾苗勃然興， 秋熟足稻米；
士飽馬加騰， 勝利期到底。 海宇慶安平， 虔心求佛子！


霜雪精神窺斗極， 盪摩綵筆爛雲空； 獨持砥柱迴瀾願， 移續群氓慧命功。
繼武奘基彰絕學， 寄懷邦國顯淵衷； 拂衣仰視人天表， 領受袈裟一臂風。


萬象沉冥一口吞， 諸緣了卻見真源； 彌天願力迴殘劫， 撼海潮音接聖言；
身繫苞桑神所勞， 夢親鹿苑道逾尊！ 禪心相續無窮世， 現實名篇儻共論。


心地裴回曷所歸？ 袈裟未著且儒衣； 卅年舊雨端無異， 一樣恆沙劫可欷！
境出世間隨便入， 道從別後本應肥。 明明韻語皆成綺， 敢謂凡夫是或非。


偶然遍歷四洲歸， 佛事寧因盔與衣。 久別威儀常棣棣， 比惟微笑輒欷欷。
我聞如是沙門說， 聖教相傳拓本肥。 探索奇峰看舊稿， 山於今日未全非。


說法曾令石點頭， 定餘遊戲檢詩籌； 是情是景毫端現， 非色非空象外求。
一片水雲流絕巇， 諸天風月照遐陬； 繙經盍紹玄奘轍， 喚醒凡夫覺路投。


白雲封古寺， 鐘磬出山椒； 歷劫禪心定， 談經法語超；
龍身歸咒缽， 蟾影落詩瓢； 世外多煩惱， 塵緣何處消！


久久曹溪別， 臺荒鏡不光； 迷人知路遠， 孤島惜年長。
頗有須彌障， 曾無隔宿糧； 攀援皆妄動， 堅守法中王。


一路尋山訪雞足， 禪關天氣半陰晴； 擘開華嶽千重色， 放出江流萬派聲。
獅嶺無言環翠竹， 虎溪有界隔紅城； 場中選佛今何在？ 四壁松風入座清。


垂楊江畔小園東， 二月鶯花照眼紅。 一席蒲團沾化雨， 千秋蓮社仰遺風！
中年聞道猶嫌晚， 壯歲雄懷尚未空； 何日得除名利障， 長隨杖履萬山中！


精舍滄江外， 山園一徑遙； 庭分雙柏綠， 牆並九峰高。
方丈維摩室， 圓音大海潮； 多疑愚可諒， 肯為析秋毫。


我國昔唐僧， 西天集大乘； 高僧今太老， 說法歐西騰。
廣播慈悲意， 同胞互愛矜； 真如科學併， 世界止欺凌。
著述窮天理， 行修有敬承； 柏林相別後， 頂禮佛堂登。


振錫欣聞出鷲巔， 獻花迎接古城邊； 霧消山寺舒春色， 鐘徹林泉盪暮煙。
挽劫娑婆彌勒現， 增輝大地日輪懸； 海棠香國師生聚， 樂意融融遍大千。


大德聲名中外傾， 人間天上化群生； 劫餘法鼓敲星落， 禪罷須彌臥月明。
萬里晴光搖竹影， 滿山殘雪映梅清； 不辭冰結仙槎渡， 如意花開淨寶城。


古剎莊嚴佛火遲， 我來隨眾上參時。 幾聲鐘磬清如許， 百卷經文唪自宜；
問本堂前當喝棒， 退居寮內一砰基。 課餘更乞安心法， 默坐無言對大師。


隨錫來遊獨杖歸， 默然言別兩依依； 直同行腳不經宿， 長住名山總願違。
丈室無邊花雨落， 香廚有味菜根肥； 此行豈為耽禪悅， 但見中天佛日輝。


華巖稱古跡， 大師昔曾來。 十載如長夢， 孤舟傍釣台；
江流波浩瀚， 物換路紆回。 世變滄桑感， 禪心永弗推。


歐亞頻年鬥雀角， 佛法丕宏誰研榷？ 吾華立國五千年， 三教同流何清濁！
大師遊蹤遍東西， 領導群倫獨超卓； 精談妙演瀉黃河， 發人深省還醇樸。
唯物役唯心， 先知證先覺， 救世以救人， 博聞尤博學！
四眾星馳致歡欣， 十方草靡資灌濯。 我列皈依佛弟子， 我來聞法如聞樂；
願藉佛力沉三島， 願揚佛法彌五嶽！


初從高足大敬法師問南泉， 顯密雙修示鏡圓。 媿煞楚材雕宰我， 欣逢大道鑄顏淵！
龍宮妙偈多沙數， 牛谷玄言只五千； 雪竇高聲今再播， 果然屈服紫陽仙。


講堂重閣坐幽深， 布地真堪值萬金； 河海難量長老慧， 風旛不動祖師心。
照空昔月無今古， 夾道長松有嘯吟； 仰止高山空杳靄， 京塵漠漠久相侵。


處世無奇術， 悠然見性真， 因緣深莫測， 毀滅慨相陳。
大道誰先覺， 斯人起隱淪； 禪心三界外， 何處染紅塵？


三十年前事， 滄桑幾度中； 五羊留勝跡， 迴雁仰宗風。
護法一身健， 飛花四座空； 干戈愁擾攘， 振錫奏奇功。


因緣非偶爾， 飛錫到衡陽。 未據岐山室， 先開花藥堂。
欲憑菩薩願， 遍放佛陀光。 多少別離感， 嶽雲湘水長。


故都揖別十餘載， 南嶽重逢鬢已斑。 一缽瀟湘和月洗， 三衣英美帶雲還。
智愚共坐春風裏， 科哲胥歸佛化間。 絕頂登臨相對語， 潮音震破祖師關。


宗門八指兼詩聖， 法相三身印佛心； 體露真源融海慧， 口宣妙諦振潮音；
歐風美雨隨行腳， 山色溪聲入短吟； 貫徹古今精揀擇， 瓶釵共冶一鑪金。


佛法本無邊， 聞道須有緣； 虛大師蒞部， 教義請略宣！
部眾舉晚會， 爉炬燃座前； 恭聆一席話， 信心當益堅。
教理與行果， 進修分後先； 信教明真理， 行道慕前賢。
證果憑功行， 四者乃兼全； 話畢答客問， 開示具和顏。
戒殺養慈心， 同情出憫憐； 惡法能善用， 守正得行權。
積極與消極， 可作兩面觀； 聽講百餘人， 會畢俱欣然。


空門消息竟何如？ 夢裏乾坤變幻多。 落葉滿階紅不掃， 飛花入硯墨難磨；
間尋字典敲詩句， 獨坐蒲團唱佛歌。 祇有太虛無物似， 一趨一步絕蹉跎。


巍然當世魯靈光， 十載曾無片刻忘。 頻夢東南趨雪竇， 何時西北泛慈航？
尋師萬里飛龍去， 伏櫪半生驚馬藏； 倘遇如來詢法化， 為言黃鵠願翱翔。


莫道因緣事偶然， 無端兩度結清緣； 吳江花雨莊嚴座， 錦水波呈自在蓮。
一葦渡西偕紫氣， 眾星拱北望青天。 馨香上禱慈悲意， 隻手擎回大劫年！


自笑書生亦自憐， 報恩古寺昔參禪； 袈裟甫卸戎衣著， 身世平罹浩劫圈。
萬里征塵慚托缽， 廿年風雨賸吟鞭； 侯門畢竟深如海， 一念回頭自赧然。


佛學出天竺， 東亞廣傳布， 漢藏與錫蘭， 傳流經三處。
錫蘭傳暹緬， 由藏入蒙古， 漢入傳朝日， 近復播寰宇。
我華儒釋道， 三教能融洽， 分治世心身， 相處冕和協。
中國文化史， 佛學多功績； 承示演講錄， 拜讀多受益！


江城木末晚霞天， 兩叩禪扉未遇緣。 寺院鐘聲清肺腑， 關山鼓角壯心弦。
宗風此日嗟淪喪， 貝葉當年早乏傳！ 遙望白雲飛片片， 淮南雞犬興悠然。


梵音渺渺意漫漫， 滄海橫流感百端。 一缽一缾佛國大， 無人無我海天寬；
此身自覺靈根淺， 入世原知澈悟難。 普渡慈航欣有路， 皈依鷲嶺躋高巒。


六琯葮飛紫氣臨， 來蘇又沛及時霖； 聞商赤黨成和議， 仰見蒼天悔禍心。
互慶新春烽火息， 還防異日業風侵。 開迷願仗加持力， 廣播潮音萬國駸！


勁松豈怯彌天雪， 寒鳥無如匝地冰。 混跡塵勞緣底事， 心期祝髮老燃燈。
誰料六塵同正覺， 卻因魔佛起紛綸。 白牛高駕凌雲路， 南北東西待指津。


驚心犬月與羊年，用宋遺民唐玨詩中語 鬼爛神焦一钁煎； 始識吾師悲願力， 木雞懸記受降前。
鐵馬宵趨史有徵， 木雞晨噪讖終成； 大師晝掩維摩室， 已見銀潢洗甲兵。


舊歲山城常苦雨， 今年朝日散愁霖。 峿臺誰續中興頌， 遼海猶傷內嚮心；
喜見王正大一統， 翻勞遠客制交侵。 長江極望傷春目， 空羨青驪賦載駸。


萬里西來意， 蒼茫浩劫初。 歸雲藏法雨； 獅吼託新書；
悲願趨龍象， 群生念菀枯。 何當侍禪定， 靜境起深居！


普陀圓悟妙明心， 學貫天人緇素欽！ 喚醒四洲唯物夢， 轉成一致海潮音；
錫飛緬印聯民族， 手植僧伽作國琛。 愧我緣慳今始見， 乞師為點鐵成金！


遺言方便託呻吟， 此意隨人有會心； 八部護持獅子座， 萬方傾仰海潮音。
老人崇德燈能續，公族祖呂晚村先生，以明季遺老出家，號可求老人。 大事黃梅感不禁！黃梅五祖肉身為奸黨所毀。 回首寶通車過處， 鐘聲寂寂塔深深。公赴武昌寶通寺，曾有深深重見塔，寂寂一聞鐘佳句。


我讀寒山子， 又復讀拾得， 詩理是佛理， 不離亦不即。
太虛大法師， 贈我詩一帙， 詩本文字相， 實相亦未失。
非相非非相， 此義無人識； 若作文字讀， 處處是法執；
不作文字相， 萬法歸於一。 問一在何處？ 即是眼前物。


滄海桑田事豈常， 此心不歇為誰忙？ 路人日阻連朝雨， 野鼠時空隔夜糧。
世態非真真亦幻， 客情是假假生狂； 點金縱有神仙術， 畢竟難為不死方。


永護靈山古道場， 搬柴運水不辭忙； 住持為眾籌衣食， 職事預謀辦道糧；
服務冗勞靡異志， 殷勤辛苦亦同嘗。 今人應盡古人力， 整理僧伽自有方。


公之貌也， 羅漢化身； 公之行也， 達摩同欽。
卓錫縉雲， 道登彼岸， 宏開覺路， 度人無算。
一代宗風， 法師是崇！ 體有金光， 萬象皆空。
彌高彌堅， 忽後忽前， 喟然興歎， 學步顏淵。


整理僧伽制， 悲深願豈賒！ 宏綱廣百丈， 絕學續三車；
行在瑜伽本， 心開般若花。 者般方便說， 種子定生芽。


八指頭陀後， 詩禪第一人！ 游心天地外， 下筆鬼神驚。
格律精唐宋， 詞華協舊新； 飄然多逸思， 兀奡絕風塵。


化跡周寰宇， 詩材飽衲囊， 山川足吟嘯， 聲譽溢華洋。
禪意得佳趣，大師贈八指頭陀句 潮音發古香； 闡揚深密義， 豈只玉琳琅！


太虛如太虛， 不怕白雲掩； 君看青蓮花， 那有紅塵染？
昔年七塔寺中， 今日雙溪橋上， 道人仍是道人， 和尚依然和尚。
佳節重陽前四日， 我生五十有三年；是日為余初度
天親無著皆兄弟， 同到靈山豈偶然！


太上無名強立關、虛空粉碎絕緣攀； 遊心三昧成唯識， 功德重重帝網斕。


太虛清思了無敵， 雙管獨開天外天。 紅蓼花深秋有淚， 白蘋洲暖水生煙。


一簾花影怒于潮， 仰首不知明月高； 欲把幽情付吟詠， 可憐殘夜正蕭蕭！


風流魏晉之間客， 一枕初回句亦涼； 莫笑青雲不直上， 紅塵自有白雲鄉。


溈山面壁十年功， 一葉葦航度浙東， 到處紅塵都歛跡， 漫天花雨灑濛濛。


韻語何人繼玉臺， 那知方外有奇才！ 生公說法點頭石， 為聽吟詩立草萊。


心如冰雪氣如虹， 跨鶴行吟四大空； 一卷新詩誰比擬？ 寄禪之後有我公！


郡城西北隅， 古有觀音寺， 不知廢何時， 已難考圖誌； 相傳乾隆時， 佛緣實刱始。
吾家高叔祖， 左右贊其事， 解囊出千金， 一一為位置， 割田二十畝， 兼以備倉積。
月湖邵侍郎， 勒文為詮次； 迄今二百年， 豐碑負贔屭， 雖非大叢林， 名勝孰軒輊！ 湘南敬長老， 與吾有夙契； 天童主禪席， 時時有退志， 要來西河營， 預為退院地。 吾已具請書， 敦迫至再四， 後亦不果來， 其徒莊嚴嗣。
再傳至太虛， 詩才妙無比， 自師皎然皎， 不效秘演秘， 四朋多詩僧， 物各聚以類，
太虛修尺素， 一一為招致， 齊集此寺中， 標新復領異。 我年逾八十， 來日苦無幾， 喜與方外交， 藉可俗塵避。
此日作此詩， 詩鉤綴香餌， 空谷遲爾音， 幸無金玉閟！


枯禪夜坐一燈青， 萬事平沉了此情； 天半神遊傳玉詔， 送舟十萬海風生。


萬里東瀛水接天， 乘風杯渡羨君賢； 詩囊添得新詩卷， 郵寄山中莫隔年！


高風遠紹古浮杯， 漫說前人不再來； 擔得一肩風雨好， 也宜布種也宜栽。


詩梵繙開獅子鳴， 群山伏處獨崢嶸， 栴檀馥郁中華地， 腦裂百獸闃莫聲。


月眉山上卜因緣， 塔婆雲霓聳九天； 憶起終南導師跡， 憑君傳語問千年。


可怪基隆別雨摧， 三人同道兩先回； 勸君一躍龍門後， 快赴明州展法雷！


微笑拈花既得心， 也無蔓葛絡胸襟； 彰城飛錫如相問， 點指庭前柏樹林。


欣聞飛錫下靈山， 到處留題不等閑； 今夕蓬門拜詩佛， 一時榮耀極人間。


未能脫俗入靈山， 慚愧虛生亦等閑； 願得慈雲常愛護， 不教流落在塵間。


人間遊戲我非汝， 身外真如君是吾。 今日相逢聊一笑， 非非夢裏未糢糊。


相逢非主亦非賓， 無說無言道最真； 領略這般清意味。 三千法雨潤天人。


仰斗瞻山在海隅， 好風吹送到蓬壺； 人生一卷開茅塞， 勝讀十年書不殊！


銀鉤鐵畫勝羲之， 白雪陽春句更奇； 自笑無鵝能換字， 遠公原不為鵝癡。


隋侯之珠趙侯璧， 輸此萬非道人石； 仿髴南陽諸葛廬， 澹泊寧靜高自惜。


柳折蒼寒翠冷時， 基隆南海各分離， 師歸不二儂還客， 剪燭西窗訂後期。


櫻花照海送君歸， 龍氣隨身此又來。 珍重楞伽山頂月， 獅王踞頂笑如雷。


塵世昏昏入夢時， 乾坤清氣賴誰持？ 寒山留有荒涼月， 照見愁人睡更遲。


扁舟一葉甬江頭， 萬種愁腸老未休； 讀罷新詩三百首， 滿天清露氣橫秋。


歛跡空山道自高， 賞音宛在水之濠； 現身如說生公法， 頑石依然愧我曹。


煙塵滿眼野橫屍， 棋局真成命一絲； 祇有慈航風度穩， 好教清夢道蓮池。


剖讀風前貝葉文。 佛爐煙裊正香焚； 與君文字成相識， 翻恐相逢不識君。


異端邪說蜂然起， 斯世茫茫失道真； 不有通靈文字在， 更教何法指迷津！


蠻觸居然也息爭， 世人自是祝和平； 若教痛定還思痛， 定卜笑聲兼哭聲。


翛然來往白雲深， 一樣牟尼濟世心； 要使眾生心覺悟， 幾番說法費沉吟。


尊者瘦於野鶴形， 萬株松下兩函經； 倘教法似生公說， 我欲神遊化石聽。


隨緣旅食舊空門， 風雨年年護佛根； 漫道古庵遺蹟絕， 一株銀杏巋然存。


丈室由旬不可思， 萬獅子座實容之； 一時心量隨高廣， 敢補玄奘題壁辭。


海國齊聞拜下風， 雄談忽吐氣如虹； 從知儒佛歸源處， 第一真詮是大同。


定外飛花偶著衣， 又牽魔事入玄微； 泥牛出海春鶯亂， 消息將來聽汝吹。


塔聲夜湧思阿育， 衣缽東來感達磨； 振起心源二千載， 看君直泝到恆河。


人人見性都成佛， 佛佛傳心只度人， 安得修羅兵盡洗， 眾生無量在微塵！


人世如漚浮， 瞥瞬成空寂； 曲說揚其波， 詭變紛難測；
 幻網縛重重， 妙明自梏失； 浩劫苦循環， 嗟彼處褌蝨！
仗疇作導師， 拭涕拯沉溺； 宏啟非身諦， 除冥破結習。
道安今幸存， 俊辨彌天溢！
牛車來燕京， 掉此廣長舌， 開演法無邊， 迴向淨佛國。
般若是誰聞？ 諸天雨花集； 我欣得善利， 稽首維摩詰。
玄義聆風幡， 萬法信唯識。
平生一瓣香， 敢為南能爇； 慈雲祝遍覆， 厲氣慶潛熄。


我師具大心， 入此情世界； 我師發宏願， 不捨娑婆穢。
龍戰血玄黃， 劫運修羅邁， 眾人悉攘攘， 毋乃利所賣！
末法無衲子， 往往輕破戒； 優婆塞夷眾， 迷網依魔外；
凡此諸非法， 我師心如痗， 運此廣長舌， 銷彼五陰蓋； 解粘為去縛， 慈悲而喜捨。
威音王以前， 有何言說解？ 亦可說得時， 大有因緣在。
隨機為開示， 理事事無礙； 度一切眾生， 實無有度者。


搔首欲問天， 皓月當空駐， 偏會照離人， 不復知其故。
我今送師歸， 迢遞關山路；
一月照我心， 依依不忍去； 一月逐師影， 牽衣留不住。
我初解佛語， 轉念無去住。
師來無所來， 去亦無從去； 超然跡象表， 放懷欣所遇。 人生本無常， 何散復何聚？
寒暑剎那間， 千年等流注； 懸岩撤手時， 家鄉是何處？
願同饒此心， 靜理了可悟， 莫學古騷人， 徒感別離賦！


黃梅衣法在天南， 聽講曾深百日談； 錄得壇經好風味， 他年法海老猶堪。


振錫初為上國遊， 千年大法中興秋； 懸知妙燦如來舌， 頑石高低盡點頭。


三昧從來重辨才， 大師晚出道能賅； 中原改主民風敗， 要借雷音為挽回。


狼山邱壑芥吾胸， 夢裏曾聽百八鐘； 今日觀音堂下水， 一泓泉已得蛟龍。


桃李甯誇自我成，不肖為介紹鼓吹之一人宏揚聊報佛恩深； 林溪一曲流功德， 想見潮音勝世音。


雕梁畫壁六郎莊， 滿目都成茂草場； 鐵券金泥無處問， 小山斜日冷重陽。


我到人間遊戲耳， 忽經三十五年秋； 將身化作維摩詰， 看罷天花上酒樓。


酒樓月色尚娟娟， 屈指中秋已八天； 一樣光明照天半， 有人花底祝團圓。


無終無始無量壽， 精一危微只此心； 且借今宵開法會， 當筵一振海潮音。


何事刪經笑孔丘， 詩書禮樂易春秋； 文章久已成糟粕， 看月還從一指頭。


修羅怨氣撼乾坤， 大地河山半血痕； 宏我大慈心一點， 勝殘去殺報親恩。


積罪如山罪性空， 談空般若亦辭窮； 本來天地非神祕， 霽月光風處處同。


大道無為無不為， 小兒畫月只成規； 一言道破乾坤祕， 菩薩驚疑佛說奇。


往歲今宵判主賓， 依然佳會趁良辰； 應知說法談玄者， 同是龍華會裏人。


海上傾談遵禮運， 京華歡聚說維摩； 眾生今日方多病， 奉作醫王意若何！


莫問雲遊興若何， 中原鹿少劫偏多； 吾師說法忙如此， 愁殺魔軍為甚麼！


悲心動物疾風雷， 大地蓮花處處開； 一乘玄門容我入， 從茲慢說惹塵埃。


知識難離著易離， 良由知識善除疑； 現身塵剎歸何處？ 鐘響西湖憶淨慈。


太虛大和尚， 魔名與魔相， 未得清淨者， 現前立二障。
法爾不如然， 違制顯狂妄， 從於本因地， 漸次作依傍。
何哉以果名， 惟心太虛唱？ 一毛尚不拔， 度生成虛望。
了達於佛說， 威儀本心向， 精進遣此魔， 歸路自通暢。
以悟證所修， 摩尼寶光放， 彼岸本非遙， 好去吃佛棒！
惟心惟太虛， 實顯太虛量， 萬象森羅中， 歷歷太虛相。
強立太虛名， 智轉成圓鏡。 了此相與名， 真識太虛性。
太虛造形相， 師乃有所搜； 太虛造名字， 師乃獲所求； 太虛具聞見， 師乃顯所留；
太虛不造因， 師便不為僧； 太虛不造果， 師乃徒虛生；
太虛不造魔， 問魔何由生！
太虛不造佛， 問佛何由成？
太虛泯大小， 何來此大小？ 凡聖一例看， 輪迴偏高下。
翻怪十道中， 佛不地獄通。 太虛實非虛， 師勿執其空？
師雖謾欺渠， 而渠卻知師。 師但師其名， 尚願師其質。
師知渠是師， 師渠相廝守， 有渠亦有師， 太虛名乃久。
師願現鬚眉， 我願變女子， 產生諸如來， 度我真不死。
不死非不死， 法忍在無生， 無生藏妙諦， 抱陽而負陰。
師名取太虛， 我饒牛馬願， 太虛無能名， 牛馬隨人喚。
無名人莫稱， 任喚方為好， 牛馬不自生， 亦是太虛造。
牛馬與太虛， 比量無差別， 大法說平等， 餓鬼即迦葉。
轉念落言詮， 佛云將佛褻， 我今答此章， 亦應拔我舌。


百草頭邊努力上， 泥牛腳底痛加錐， 任他諸佛當前立， 楖標橫肩更顧誰！


逍遙神動與天遊， 說法今逢般若舟； 天雨曼陀羅席上， 記師第一品行由。


為參知識作南游， 絕相離言遂我求； 一字不聞真般若， 從茲護國願當酬。


我與名師有夙緣， 同來聖地樂陶然； 解衣一洗前身劫， 共證清心自在天。


祇桓法會舊因緣， 回首前塵每悵然； 何幸於茲經兩度， 暢聆圓諦徹人天！


金陵遁跡絕塵緣， 靜掩禪關意索然； 慚愧故人重過訪， 西窗共話晚涼天。


何須前後記三三， 秋水長空一碧藍； 絕頂登臨重進步， 不知江北與江南。


一川明月餘清影， 十里芰荷送晚香； 乘興輕車無近遠， 萋萋芳草映垂楊。


煙雲未改舊江山， 十載光陰一夢間； 月滿大龍望不極， 誰將擾目亂枝刪！


明星幾點照寒林， 古洞桃花深復深； 率眾燃燈迎法駕， 靈靈密印古還今。


宜都舊傍楚王都， 如夢江山萬里圖； 莽莽四圍雲氣合， 當空慧日一輪孤。


行過長街數里長， 家家引首覲慈光； 人天眼目今無兩， 一朵祥雲護草堂。


書生結習喜吟詩， 一念回光悔已遲； 四十四年彈指過， 如天宿債壓須彌。


大用現前無所住， 隨機赴感到江陵； 密雲彌布三千界， 見相聞名喜未曾！


不變隨緣無所住， 隨緣不變到江陵； 曹溪一滴真三昧， 普潤人天歎未曾。


四山暗淡接蒼冥， 中有奇峰一線青； 願乞光明照世界， 大千共仰少微星！


如何法會說緣因， 難覺塵囂夢裏人！ 我亦欲登般若岸， 願教寶筏渡迷津！


福城猶憶遇文殊， 知識勤參到海隅， 煙水百重都歷遍， 歸途近事得親趨。


欣逢法會談唯識， 樓閣曾蒙彌勒開， 說到新熏和本種， 四家偈頌更心裁。


金陵盡佩歐陽規， 方便門開也大奇， 護法知非破清辨， 好從根境說三唯。


為談起信辨真如， 研究同歸攝萬殊， 解惑費詞忠告拙， 羨師一敘悟言無。


迢迢漢水一江違， 呎尺緣慳道力微， 遙憶莊嚴空水月， 況聞咳唾落珠璣？
醉醒觸處皆迷妄， 圓覺何曾有是非？ 再拜心傳十四字，承賜佳聯拜懸座右
珍如衣缽幸依歸。


東西林際遠公塔， 積雨成谿路盡迷； 畢竟我師誠勇甚， 仗他飛渡過前畦。


神運殿前瓜蔓深， 白蓮池底草蟲吟； 洪鐘法鼓銷沉久， 繼起廬山此大林！


下山危磴懸千仞， 幾處摩崖歎路難， 為訪講經臺故址， 上山步步更榛管。


幾樹蟬鳴助夏炎， 葛衫輕著已難堪； 登山未半風徐動， 勻得清涼細細添。


六月七日曉障侵， 藤輿齊發指東林； 遠公去後山無色， 寂寞虎溪鐘磬音。


蹊蹺九十九盤路， 腰腳力綿感二包； 小憩天池看雲海， 歐陽已嘆廬山高。


錦繡谷前水亂流， 雲峰寺裏佛容愁， 路旁甘露無人識， 去馬來牛又七秋。


如錐廢塔隱蒼鬟， 山下白雲忽上山； 萬壑松楸新雨足， 更分餘澤到人間。


佛說因緣信不虛， 漢江千里遇君車， 談深淨土空無相， 減卻西河嘆索居。


知師風度百香山， 老去拈花作笑顏； 料得前修加努力， 身心祇在翠微間！


闍黎模範雅人心， 曳侶林間且聽琴； 流水高山終世諦， 大聲猶是海潮音。


一葦東來匝月遊， 他山石也證前修； 此行說遍蓮花法， 應向生公亂點頭。


大千變化此塵寰， 讀罷楞嚴解八還； 白鹿洞邊觀自在， 更無諸相障廬山。


宗要曾聞珠水濱， 漫天華雨會庚申；法師曾應吾粵庚申講經會聘說佛乘宗要。 更從海外瞻風範， 無量光明轉法輪。


宏開法會辨才雄， 領袖群山東海東； 三界唯心心莫得， 孰口口口口口口。


帝網光中應化身， 象王迴顧狻猊呻； 炎洲因地滋甘露， 恍接龍華會裏人。


化城南渡有緣人， 證是當來佛現身； 分得曹溪涓滴水， 六千里外海邦春。


薰風秋動福田衣， 法海潮平一筏歸； 柔佛都名今證果， 漫天花雨及時飛。


雞足峰高群嶂傾， 投師三友弟呼兄； 追尋瓶缽經千里， 欲取袈裟繞百城。
今日魔宮將減色， 他時法苑定增榮！ 智人已識器三佛，時三人同親覲太虛法師
愧我無能覺此情。


天情道貌佛精神， 悟徹菩提救世人； 聊縱一葦西渡去， 雨華隨影落繽紛。


載酒尋芳我自來， 山花遍地有誰栽？ 懸知太極本無極， 春到枝頭花自開。


李熟桃甘禽自來， 啄餘落核竟成栽； 千紅萬紫花正發， 白墮黃封也競開。


一點無明萬劫來， 菩提法雨試培栽； 乘風有願西天渡， 炯炯圓光逐浪開。


大圓鏡智現如來， 一點心田祇自栽； 普渡眾生成佛果， 太虛常住法蓮開。


運往千年末法來， 好憑弘願作蓮栽； 等觀心物人間世， 勝會靈山自在開。


禪關參到意西來， 大法長為世界栽； 病裏眾生摩詰現， 從今環海說蓮開。


萬里鄉心語我來， 度生普欲試蓮栽； 人間何事長鉤鬥？ 一乘同然盍悟開！


相送東海上， 海雲連天起； 揮手敬致辭， 師自此遠矣。


舉國方瞢瞢， 誰識櫝中瑛？ 直待示殊域， 始知重連城。


奘公昔求學， 五印遊已奇； 何況至歐美， 更作人天師！


此去告歐人， 震旦化如是； 應激西海波， 一洗東方恥。


那堪萬里別， 心先白雲端； 秋高試海運， 扶搖九霄搏。


群雄兵氣銷難盡， 五百年空掃劫灰； 彷彿晨鐘天際起， 為迎東土上人來！


名山到處憶參禪， 多少風光在眼前； 細認頭陀留八指， 歸來華表是何年！


我由海寧觀潮回， 師自南洋慈航來， 歇浦相逢話虛空， 薄暮曾參明鏡台。
案頭得讀海潮音， 益我神智熱寒灰。
中山花園呈幻化， 好似毘盧頂上梅。 辯才無礙超絕俗， 丈室聆教真快哉！
聞道蓮旌作遊， 塵根未淨難追陪； 祝師說法十方界， 春明處處覺花開。


性定曾經悟上乘， 卅年鍛鍊更相應； 青蓮火裏光華燦， 信是人間第一僧！


佛法雙肩早自承， 青年逸氣逐雲騰； 道宏世濁相知少， 歐海波瀾展未能。


東歸海外客， 三楚天人師。 艱難攜法侶， 安雅說玄思。
逍遙支遁義， 唯識奘公詞， 中土方龍戰， 寶物異國馳。
憶昔龍華會， 吾舅醒群癡， 草木咸見性， 道俗傾來咨。
遠懷十稔中， 敷教不知疲； 鯫生得聞道， 所幸在耳提。
武昌存述記， 夏首誦三支； 悵望孤園裏， 圓音尚在茲。
中原多喪亂， 邂地泣路岐； 劫灰入戶冷， 除糞歸田迴。
夏花蓮沿發， 秋風江上悲。
吾舅棺已蓋， 大士法重施； 願度人間世， 心與龍象期！


彼此飄零慣， 相逢似夢中； 夙緣猶未盡， 邂逅大江東。


此身徒碌碌， 早自戒貪瞋； 愧我功行淺， 含羞見故人。


入獄不辭苦， 生公志可哀； 眼看新世界， 何處是蓮臺？


白日催頭白， 韶華等電流； 可憐名利客， 猶自話恩仇。


修得如來種， 袈裟態自如； 西方有妙諦， 無復問詩書。


因果證流年， 好花紅可憐； 心香甘露水， 一洒眾生前。


我聞三界唯心造， 又聞萬法唯識照； 眾生病已入膏肓， 治本當比治標好。
師是瞿曇示現身， 非常事待非常人， 善巧方便譚般若， 得解隨機四座春。
摩頂放踵所不惜， 忍看弱作強者食！ 平等性智力弘揚， 到處提倡興教育。
一身任改革， 十載無煖席。
策源普陀辦學闡大乘， 竭力招我支那民族魂， 撞鐘伐鼓宗風振，
五洲文化開闢新紀元， 不挽銀潢洗兵馬， 但憑法雨潤根源。
昭蘇不問路崎嶇， 就教迂道來山嵎； 欣逢佳節集佳會， 如此因緣曠代無！
佛教今因再摘瓜， 不棄佛性應省也； 此間民風日以下， 已絕桃源種桃者。
默祝仗師願力為懺除， 令彼業障深淺盡同化。


海潮一枕王孫夢， 解此江南作客哀； 十載洪鐘聞下界， 魚龍聽否梵聲來！


秋光如畫復如煙， 唯識高談攝萬緣； 幾度漢皋獅子吼， 螺音遠播震三千。


繽紛花雨散巢湖， 澹蕩乾坤似一壺， 欲向上人問來去， 欣從湖上證浮屠。


霜冬山色潛清輝， 籬雀依依空自飛， 惟有蒼松青不改， 鋒芒荷露滴柴扉。


大道無中邊， 中邊隨所在； 至人識至理， 澄觀兩無礙。
法師禪林秀， 化雨被宇內； 片言決肯綮， 心火照三昧。
我聞若有悟， 默念在私退。
眾生日擾擾， 各自阿所愛； 儒門落二義， 百氏更繁碎。
或馳仁義說， 推恩有不逮； 或挺科學能， 天功貪取代。
紛云互奴主， 爭直似賣菜。
萬事蟻旋磨， 一得黍遺碓； 何如菩提心， 萬類同覆載！
纓珞不須施， 華嚴現勝概； 所以我佛尊， 法輪曠無對。


昔聞普陀勝， 未造普陀境， 海上三神山， 天長疑道梗。
我師飛錫來， 相攜登佛頂，
俯瞰山外山， 群巒燦奇景； 飄渺洛伽山， 紅燈露半影；
海潮生岸頭， 平沙一千頃； 山麓羅禪林， 四野無村井。
香火盛千年， 人間洗災眚。 源溯日本僧， 觀音去不肯。
歸探般若蓬， 老禪孤風凜， 欲透三重關， 談玄忘晝永。
何處響鐘聲？ 猛然發深省， 迷悟一剎那， 世人誰醉醒？


杖藜光燭海天青， 到處欣瞻太乙星； 此去峨嵋開法座， 滿山猿鶴一齊聽。


丹成葛井壽斯民， 露洒楊枝靖劫塵； 天下本為吾輩任， 合教自悟悟他人。


錫杖追隨俗念消， 秋來紅葉勝青瑤； 明朝更上峨山頂， 鳥語猿聲慰寂寥。


雲氣四山忽自消， 眉峰螺黛駕青瑤； 他年接引同償願， 極樂追隨不寂寥。


流水無止息， 日月恆照臨， 納川為巨海， 積時成古今。
天人變乃通， 運會升復沉， 流行嬗變化， 各各隨所任。
登峰造其極， 測海極其深， 芥子納須彌， 瀛渤等蹄涔。
在地涇與渭， 在天商與參， 物理致不齊， 相應惟一心。
幻妄若泡影， 至誠裂石金， 當知萬有法， 不在心外尋。
贏縮亦有數， 願力不可侵。 成壞苦不常， 涕泗沾我襟， 忍令華國胄， 淪作獸與禽！
望施功德水， 遍為雲與霖； 各自悟本來， 共理無絃琴。
出不愧天地， 入不愧影衾， 合教惡轉善， 同與道相欽。
東結遠公社， 處處設東林； 願與諸有情， 齊領海潮音。


萬法非究竟， 終屬儡與傀， 逐流不窮源， 得此或失彼。
人生失本性， 情欲盜之始， 竊國與竊鉤， 貪瞋不自止。
道流窮造化， 壽欲與天比， 烏知四大壞， 同歸於盡耳！
或認妄作真， 或誤賊為子， 或執中與邊， 或障事與理。
六趣互循環， 熙攘如朝市， 前因尚未了， 後因又種起， 因果本不爽， 無非自所使。
八苦與五燒， 生生苦不己。 有情多幻妄， 遑論惡與美；
苦樂隨報盡， 轉換無涯涘。 安得識本來， 歸源得要旨！
如來傳大法， 世間作正軌， 常存悲憫念， 功德亦隨喜。
殷殷救世忙， 遑遑夕繼晷， 說法數十年， 歲歲無停趾； 接引諸有情， 一齊出生死。


十載心經願已違， 風塵無計遂皈依； 慈悲未了濟人事， 那許凡胎伴佛歸！


東來法駕白雲鄉， 苦海無邊睹佛光； 幸得慈航登彼岸， 蓮台咫尺即西方。


菩提無樹證前因， 舍利光昭劫後身； 等是有緣聆法旨， 聞經我亦出紅塵。


白牛勁駕出風塵， 三藏名高海內欽； 雅似提婆愛遊化， 西來道俗盡歸心。


到處爭迎蒞講筵， 辯才無礙法音宣； 清吟直上峨眉頂， 銀色光中現寶蓮。


經壇花雨落繽紛， 如是人聞是我聞； 銷盡眾生無量劫， 金鑪香裊吉祥雲。


不問清流與濁流， 一時胡越盡同舟； 生公妙運生花舌， 頑石無心亦點頭。


公是達摩現化身， 菩提普種度迷津； 阿儂自愧根行薄， 未得追隨塵右親。


未問前身與後身， 寒山拾得宛然真； 閭丘欲具衣冠拜， 願作法華會上人！


幾經大士灑楊枝， 不是尋常送別詩； 消盡三千塵點劫， 一輪明月正圓時。


山林聚散亦何常？ 祇為蒼生出處忙； 此是大師真本色， 生平宏法即文章。


春色天涯又遠行， 東風吹散海濤聲； 梅花含笑迦陵唱， 一路迎師到奉城。


禪房小憩且徘徊， 疏影橫斜古樹梅； 餐我胡麻佐蔬筍， 何人清福得修來？


生不能投筆仗劍復我讎， 死不能作冢高與祁連謀，用霍將軍事。
不則買田一頃豢兩牛， 犁鋤挂壁書滿樓， 一飽偃蹇輕王侯， 青山跳出詩如流。性好詩畫故云。
風塵踆踆六十秋， 此事虛渺不可求， 繁華彈指成墟邱。吳淞、江灣、閘北民舍，戰事焚毀略盡。
不去將恐罹繁憂， 僵蠶破繭魚脫鉤；
入山去矣真良籌， 問之李老頻點頭， 為借僧舍營菟裘。
太虛一去名山愁， 使人佇望枯雙眸。
今年喜逢寄詩郵， 鴻詞直使郊島羞；
紛言救國藥亂投， 以佛為藥疾可瘳。師主辦海潮音雜誌，本救國主旨，宣揚佛法。
昌黎論佛殊謬悠， 亦非知佛柳郴州。


大教嘆陵夷， 迦音久沉寂， 不有先覺者， 云胡見天日？
惟我虛大師， 能作如來役， 宏法人世間， 大願凌斗極。
問教寄禪老， 閱經大藏窟； 豈無慈悲懷， 持身益謹飭。
澈悟性相學， 涵養轉有得， 到處育英才， 道範足矜式。 文章人所欽， 國際情洞識。
民三息普陀， 潛修經論律， 造詣極艱深， 涉覽古今籍；
闡發佛乘源， 論孔又論墨。 教育刱新見， 僧伽制度易。
民六出關後， 遍遊東鄰側， 以法化人群， 錫蘭而柔佛。
民七設覺社， 糾破凡夫執。 民八講起信， 聽者多豪逸。
民九編潮音， 文字廣橫溢。 民十住淨慈， 宣佛救世策。
嗟茲數載中， 勞勞無安息， 利名非所慕， 大法未敢忽。
時或武昌中， 講學辭懌懌， 學者來四方， 經典勤翻譯。
時或大林寺， 重興古道跡， 籌開聯合會， 佛徒擴組織。
時或渡東洋， 代表華夏出， 妙音重重宣， 四座皆氣失。
時或辦總會， 首都乘統一， 訓政開始日， 教綱謀密勿。
時或赴歐西， 法相衡西哲， 侃然慷慨談， 欲解西人惑。
時或涉巴蜀， 憂時中腸熱， 法施萬象蘇， 峨眉亦失色。
奔走東西遍， 披星而戴月， 者番錫雪竇， 奉化安磐石。
長抱中興懷， 欲愈眾生疾， 祝師壽無量， 化身千萬億！


東來象教陵夷日， 獨障川流復幾人？ 闢棘斬荊揚正法， 吹螺伐鼓見精神。


海潮浩瀚滋群類， 朗月清輝照性真； 制度一編存軌範， 宗風百丈未沉淪。


求才今日似公難， 法海星辰舊主壇； 研討不繞三藏廣， 遨遊曾歷九洲寬。


名言祛俗同牟子， 教網彌天見道安； 竬望園林成極樂， 引將大眾出狂瀾。


永明重顯栖留地， 來覓山前金縷衣； 眼目一朝開布袋， 經疏百部述窺基。


驚人棒自當頭喝， 覺世花從古木飛； 荷擔如來真實法， 津粱早已得無為。


法雨飛濛湘上時， 微言屢聽繭抽絲； 半盂甘露漫心腑， 一掬靈泉沁肺脾。


濁世當年曾賣劍， 桑門今日始披緇； 君留筆硯焚來久， 歡喜重為贊嘆辭！


大林古寺清涼地， 峰角嵯峨映晚霞； 景白亭前花滿徑， 山僧留客試瓊芽。


再世彌陀歎罕希， 佛徒無量盡皈依。 曾從文字顯般若， 又說因緣契上機。
萬法原來如是是， 諸天猶有想非非； 闡明象教無餘義，師談無餘涅槃甚深妙義
不入微時也入微。


一自入山禮翠微， 幾更葉落又花飛； 潮聲四面波濤急， 出岫閒雲尚未歸。


廬山高處淨無埃， 蓮社壇場今又開； 應是度人還未了， 遠公重到大林來。


初見白蓮為師發， 繼來再見白蓮開； 南山重霧隨聲散， 應有神龍運巨材。太虛法師講般若於大林寺，升座之日，白蓮花放一枝。後數日，余應寺主之請，講藥師七佛法會諸上善人共發之十二願，白蓮花又放一枝。余入山之日，見牯嶺附近人靈地少，而南谷尚未盡闢。其地有登臨之勝，泉石之奇；若闢山為廣場，蓄水成巨池，於中建佛剎，則規模之雄大，實足為匡山古今諸林之冠。七月二十六，特邀上人往觀。既至，含鄱嶺濃霧彌谷，均嘆緣之未熱；而一剎那間，忽然開朗，四山形勢，一覽無餘，甫觀已欲行，白雲復從天垂下，依然滿谷。若非佛力加被，焉能感應如是？歸後，師有含鄱塞雲霧，南谷忽開朗，菩薩發勝心，山靈應如響！於茲建道場，斯願必圓暢，詩道其實也。


野航過我此三回； 詩興遊懷兩未頹； 元理偶於無得得， 千年重見遠公才。


靜夜回思往事悠， 金甌欲缺不勝愁！ 短吟長嘯總無賴， 眉額蒼蒼橫古憂。


要憑辟歷振頑聾， 天地終遭毒霧濛； 三島十洲渺何處？ 最憐回首已朦朧！


長笛一聲天宇秋， 濁醪無力解奇憂。 參差兩岸蘆荻白， 此日新愁倍舊愁！


強說禪心勝俠心， 英雄氣沮最難禁！ 支離破碎逢今日， 小住同為繫缽吟。


人天各有蒼茫感， 道大甯憂缽內貧！ 且共忘情游物外， 白雲空翠冷相親。


生涯草草勞看鏡， 劫後河山賸夢痕， 獨抱孤懷不求訴， 幾人深見道根源？


馳想終難一息停， 夏風聚散悵浮萍！ 從今刪卻閒愁恨， 一卷黃庭養性靈。


百年歲月順風舟， 舉世茫茫貉一邱， 只不乾坤之道息， 聞情還向靜中求。


漠漠輕煙繞翠岑， 林巒卻喜此幽深， 白雲不鎖東西路， 賸有悠悠獨往心。


卻愛梵鐘聞遠寺， 白雲深處小勾留； 蒲團一個紅塵外， 不管人間春復秋。


古寺禪林曲徑通， 朝霞引著一輪紅， 雲藏佛頂峰皆古， 瓔珞重重映寶幢。


誰慰殷殷古佛衷， 鐘聲悠邈隔林通； 寸心漸共孤雲遠， 萬古千今夢幻中！


懷抱古今誰盡得， 偕亡物我以心虛； 乾坤落莫人天老， 世界花花誤讀書。


手植菩提愧未能， 祇宜高臥白雲層， 于徐自適煙霞性， 石壁光生古佛燈。


功到洪爐點雪融， 耳根圓澈不妨聾； 蓮花經罷千聲佛， 禪淨歸途出世功。


千里關山兩芒履， 半瓢風月一閑身； 丈夫存想能空闊， 佛理微茫藉引伸。


萬樹高參蔚藍天， 白毫光滿界三千； 華嚴法界原無上， 畢竟禪邊勝俠邊。


且坐溪頭看月生， 亂雲籠月見精神； 混融法界空諸有， 玓瓅一江星斗明。


心境虛明非拒物， 料應解盡重憂憂， 不信人間有消長， 嗒然坐忘高峰頭。


五十三參到普賢， 師資契合信前緣； 從今敢忘慈悲意， 先建人間極樂天。


古德風華老作家， 臨行承惠趙州茶； 他年好把殘餘滴， 洒遍人間般若花。


風雨游山已不宜， 長途漫漫更猜疑； 為從法駕攀雲上， 飽看清泉繞翠畦。


大塊陽春煙景美， 最憐鵑血滿山紅； 峰迴路轉彌幽絕， 念佛聲聲度晚風。


蕭蕭雨洗萬松徑， 叢木齊雲夾玉溪； 拜佛朝山投寺宿， 流泉靜聽韻清淒。


清曉扶笻過碧泉， 白雲一路萬峰妍； 高僧塔院今猶在， 拾級雲階到塔前。


聞說天台石似粱， 雲山踏遍路途長； 仙橋方廣飛湍急， 銀浪翻空現佛光。


疊嶂層巒游欲遍， 天台直達九峰心； 憑高頓覺身如幻， 堪羨茅廬讀佛經！


塵情苦縛掃難開， 欲乞安心立雪來； 吹去布毛無法付， 天花十萬擁蓮台。


高樓夜雨笑談譁， 曾記初逢在若耶； 二十六年身世感， 絮泥慚對妙蓮華。


一徑春畦自擷蔬， 殷勤留與飽山廚； 白雲深處相思寺， 多謝塵心為袚除！


毘耶示病有維摩， 病足曾聞記佛陀； 此病究因何事起？ 只緣患病眾生多。


為探無盡蓮花藏， 深入經文運妙思； 身剎互融嚴海印， 大乘行果說初期。


弔橋無月溪無花， 冷雨寒流小泛槎； 行到灘頭水窮處， 登山倚杖撥煙霞。


蘊廬庭戶對怡園， 小築臨溪顯者門； 隔岸人家何所似？ 竹籬茅舍老農村。


魚唄聲希畫角哀， 彌天一納破空來； 迷茫法海今頭白， 無礙初逢大辯才。


昔曾瓶缽歷重洋， 大海潮音震八荒； 再見祇園精舍啟， 一時龍象盡調良。


南能北秀齊名久，師與印光大師齊名 海內同尊大導師； 今日萬人空巷出， 白毫光裏見威儀。


杖錫尋春和靖家， 一株香雪映紅霞； 不須更問西來意， 笑指寒梅正著花。


半壁西南寇已深， 不虞劫火到禪林； 重陽偶爾成高詠， 流露平生愛國心。師出示在渝與曹纕蘅諸詩人重陽吉祥寺分韻詩，愛國之忱，溢於言表。


勛業文章作計癡， 晚知學佛已衰遲； 乞師指與奢摩路， 鈍劣猶能半偈持。


七竅鑿成抵海寬， 吞天孰與靖橫瀾！ 仲尼有喙今三尺， 溫伯凝顏已萬端。
風景威音迄白種， 還期微笑對青檀。雞足山，唐以前名青檀山。梵音讀青檀如屈陀，蓋屈屈叱播陀之音譯。舊志因山有檀花菁，遂以菁側一支為青檀，誤。
須彌芥子全拋卻， 紛碎虛空看剎竿。


諸天花雨喜親承， 嘆是今生得未曾。 一種音施不共法， 人天齊拜紫衣僧。


重登縉雲寺， 高瞻太虛台， 龍窟空禪榻， 獅王安在哉？ 杖錫西方去， 何日東歸來？


太虛浮海自南洋， 帶得如來著武裝； 今世更無清涼地， 九天飛錫護真光。


南山鳥落北山羅， 無計高飛可奈何！ 卻喜乾坤獨來往， 逍遙一世自由多。


疊峰徐步意先趨， 法雨慈雲引馬蹄； 炎海宣揚無盡化， 更將何物當師機？


三藏流風早杳然， 那知佛境更源堙！ 兒孫今日知恩報， 大法還宣五印天。


西行茹國哀， 百痗浩如積， 爭名鬨市衢， 抱蜀閟孤跡， 豈無求友心？ 福腸謝熱客。
長安古叢林， 開徑聚三益； 入社不攢眉， 會心各莫逆。
彌天釋道安，太虛大師 道勝貌逾澤； 攜將雪竇雲， 來著巴山屐。
孟公吾鄉人，陳君誦洛 亢爽類北籍； 水雲與石倉，汪君旭初曹君纕蘅 並時文章伯。
伯生最少年，虞君愚 詩已奪我席； 自餘亦名輩， 約略知平昔。
介茲蔬筍禪， 各慰煙霞癖； 譚塵捉虛空， 理窟探幽賾。
一流今向盡， 吾道窮安適？
擁鼻放酸吟， 此日真可惜； 發願師大雄， 魔氛待揮斥！


騷客吟壇寺裏開， 將軍乘興亦偕來；謂敘甫 願君一管淋漓筆， 畫個詩僧正渡杯！


救國無長策， 陳詩有變風； 獨憐尊酒會， 還與故人同。


峨峨縉雲山， 鬱鬱崇固寺， 依依山上雲， 曖曖寺中氣。
雲氣日相接， 真人時復至； 江上留勝賞， 今古又焉異？
中原昔喪亂， 煙塵騁胡騎， 一葦渡江來， 乃闡光明義。
眾生自造劫， 我法不離世； 持此悲憫心， 發為菩提諦。
誰為善知識， 能近與取譬？
譬如彼鳥雀， 佛性豈終昧？ 譬如乾矢橛， 吾道即在是。
愚者易其難， 智者難其易， 愚智歸一途， 生滅無二致。
眼前事與物， 一瞬奄忽逝。
庸知空非空， 循環每相替；
惟茲文采盛， 實結精神契！
由來獅子吼， 不礙蟲吟細； 拈花一笑同， 萬籟滿天地。


蜀山天下奇， 耳熟岷峨早， 每欲事勝遊， 苦恨機緣少， 何意避地來， 宿願當償了！
惟嘆山河異， 觸目心如擣！ 所幸古渝州， 二水腰玉繞。
長安何代寺， 崛鬱負江表； 中有老禪師， 三菩提三藐。
更有陳履常， 與師稱舊好； 伊蒲入饌鮮， 好句摛蘭藻。
皈依大士前， 惜哉吾已老！
佛力本無邊， 深盼兵氛掃， 神州清虜塵， 知還欣倦鳥！


遠公結蓮社， 淵明先後與； 虛公得元龍， 騷壇風雨助。
巴山接匡廬， 一心無二慮； 此本第一山， 玉局曾題署。舊有第一山名，額為東坡書。
勝蹟久沉淪， 世閱滄桑遽； 奢酋侈離宮，明末，奢崇明據渝，以此為離宮。 耶徒恣覬覷；英教士以計奪此為教堂，士紳力爭始收回，為清同光間大教案。 肇錫長安名， 終成極樂處。
長者布金來， 大德駐錫去， 緇素兩交孚， 社史存典據， 大師翩然臨， 道轡喜親御！
中原煙塵多， 上苑鵷鸞翥； 本地少風光， 寓公流芳譽； 振此詩道衰， 揚我佛光曙。
擊缽擎晨鐘， 刻燭借前箸， 字字珠貫纍， 篇篇玉霏鋸， 如讀龍宮偈， 更從象教著。
況有湖海客， 百尺樓頭踞！ 我慚禨線才， 得毋厄言絮。
法螺一宏宣， 詠霓阻仙馭； 詞源三峽高， 象馬過豔預。


往歲曾為蜀川遊， 今秋重作巴山客； 中間相去僅兩載， 忽遘強盜鬥兵革。
故園淪陷感無家， 天涯轉徙飄萍跡！
太虛上人龍象姿， 顧承謦欬匪朝夕。 俠堪導我初識君， 白蓮結社勤求益。 曲徑通幽花木深， 入門始知天宇闢。
時當新雨喜乍晴， 群賢咸集羅瑤席， 伊蒲一飯逾珍羞， 清淡頓覺煩襟釋。
上人弘法遍九州， 要使蒼生霑教澤； 說經啟牖妙言詮， 問者無不驚創獲。
嘗謂緇俗理無殊， 惟以此心為根脈。 芸芸果皆證菩提， 斯世即成極樂國。
又云如來具大勇， 慧劍一揮徵佛力； 伏魔救世救眾生， 縱開殺戒非所惜。
滅此朝食雪奇恥， 浴血圖存無他策。 人人學佛能捍邦， 終看大地鋤荊棘。
匡時偉論發瞶聾， 舉座同浮三大白。 念我一官慚食祿， 興亡敢忘匹夫責。
大哉佛法信無邊， 捨此皈依將安適！


登高有怯心， 病瘧臥床獨， 寒熱頻往還， 頭重雙眉蹙。 念身復感時， 愁添百千斛。
前上縉雲山， 萬峰雲中簇， 乘風欲上天， 北望空極目。
河北遍煙塵， 萬家已無屋，
鼙鼓聲如雷， 群黎遍地哭。
朔風北斗低， 窮途何處宿？ 壯者散四方， 老弱填溝瀆。
兵荒三四年， 胡馬良田牧； 更兼旱與澇， 無衣復無穀。
晨不聞犬雞， 夕不見羊犢， 臨倒柴門， 傍籬萎黃菊。
哀我大河北， 何日得收復？ 願隨佛慈悲， 共祈黎元福！


萬古亙神州， 倭奴思吞宰； 遊人幾播遷， 浩劫逼紅海。
異地過重陽， 登高情久怠， 分曹罕題糕， 萸佩無所采。
昔昔念家山， 驚心逾三載； 巍巍白雲司， 遙對縉雲嵬。
古剎來誌公， 講經勝泣罪。
渝城一見師， 龍象生五彩； 教理課僧徒， 皈依多寮寀。
一切俱有情， 重九興增倍， 高會期賦詩， 才人眾流匯。
獅峰四顧寬， 琳瑯具百琲， 供養未從心， 借題銷磊磈。
前方報紅旗， 再接再厲乃； 勝利鞏輿圖， 山川色不改。
元戎紓盡籌， 敵偽終愧悔； 駕鷁下江南， 蒼黎延頸待。
歲時令節逢， 君子歌樂愷。
此意獻群公， 原田安每每。 慈雲常護持， 身心觀自在！


四海皆兄弟， 登高何處異？ 寂寞摩詰情， 遙遙道人意。
巍然獅子峰， 俯踞縉雲寺。 龍象相對揚， 振表常睥睨。
四時樂法樂， 豈其重九恣！ 時節值因緣， 俗情那可會？ 知音不彈彈， 忘言無味味。
往歲寄禪廨， 盤桓歷四季， 大師自西歸， 法席惜不詣。
深深海底行， 高高峰頂視， 念茲常在茲， 詩成詞已遰。


憶昔上匡廬， 五老何嶔崎？ 山麓東林寺， 湫溢見雄基。
法性復誰論？ 千載流清徽。
武功宋不競， 飲江痛佛狸。
三粱久疊屏， 一抹歸荒墮。
嘉陵古西漢， 縉嶺俯江湄，
九峰盪霄漢， 萬木交幹枝， 朝嵐鬱夕靄， 雲海偶成奇，
香爐蓮花峰， 名目更交暉， 直是西廬山， 或曰小峨眉！
結茅傍東麓， 爽氣動簾帷， 我非匡君裕， 後世安得知？
巍巍崇教寺， 賜額改相思； 迦葉舊道場， 應化石跡遺。
太虛今遠公， 海內尊大師， 開社闡教理， 漢藏抉其微， 緇流百二十， 儒道亦皈依。
劉周雷次宗， 建誓被加持，謂張李陶諸士 傳燈照幽隱， 示慧啟文辭。
庚辰秋九月， 幽會約佳期， 禪伯兼詩伯， 風采震一時。
列坐中峰頂， 一吼威於獅， 齊參最上乘， 藐焉萬象低。
擊缽鬥險韻， 方外補逸詩， 不至為逋負， 吟償猶苦追。
赴闕參大慶， 北南轍兩歧， 呎尺成千里， 事願適相違。
前載崇因寺， 折簡曾分貽， 靈山誤勝會， 今昨覺俱非。
潮音湧慧海， 蓮舌燦天池， 法岸應非遠， 虛舟曠難維。
豈真謝康樂， 心雜故止之。
加行日精進， 緣熟容俟機； 成佛有先後， 六度須勇為。
濁世沉苦海， 眾生盡瘡夷； 抽身固自娛， 艱巨寄託誰？
安得大願船， 一舉天下移！ 寧不戀雲壑， 寧不慕幽棲！
蹙慼瞻四方， 滿目獨愴悽！ 寄聲遊眺客， 登高莫忘危！


人生無百年， 促促駒過隙， 報老旅巴江， 客中重作客。
頗聞縉雲勝， 中有幽人宅， 秋深亂葉黃， 雲鎖山門白， 頹唐無逸興， 終未蠟我屐。
居士與高僧， 登高張素席， 吐句落隋珠， 揮毫燦和璧。
徵詩及老夫， 問禮到蠻貊， 載誦古丞句， 奭然動精魄。
我生惟一弟， 先我歸窀穸， 臨歿未憑棺， 春秋倏兩易。
佳節見茱萸， 手戰不能摘， 冤者早盡忘， 親者安忍釋！
願祝兵氣消， 舊我歸飛翮， 依依慈母傍， 理我舊書籍； 菽水如可供， 誓不遠行役。


步登獅峰上， 側身望秦淮； 秦淮今何似？ 興言傷我懷。
生靈無一幸， 白骨焦士埋； 荊生廊廟， 狐狸踞崇階； 疇昔填海鳥， 翻然化虎豺。
乾坤遭破碎， 日月被昏霾； 豈為鷹鸇逐， 毋乃世運乖！ 俯仰燃犀燭， 悲憤安可排？
悠哉黃花菊， 爭放西蜀崖， 風霜雖云惡， 光豔獨自佳。


登獅峰頂動悲思， 四野哀鴻雲黯垂。 萬里秋風吹落帽， 傷懷鄉土行遲遲。
底事溝壑盈白骨， 遍地豺狼烽火馳； 幾多骨肉天涯散， 四度重陽哀遠離！
滾滾長江皆血淚， 都市焦土民殘糜， 可憐老弱逃窮谷， 又苦盜賊常伺隨。
屋破荒園聞野哭， 處處田家頻斷炊， 米珠薪桂流民泣， 無奈囊空兒啼飢。
那有避秦託足地？ 思歸阻亂無歸期。 嗟嗟民命草菅賤， 美女珍盤傾玉巵。
遙望秦淮河上月， 風淒露白愁雙眉。 洋洋飽鷹翔空際， 欣欣草木何無知？
噫嘻乎！ 圖南大鵰安北海， 逸世菊花黃故籬； 今日異鄉登高客， 潛光山嶽凝清暉。


我聞尼山言， 四海皆兄弟； 佛門更廣大， 眾生都有情。
同落娑婆中， 相恩莫相爭， 凡縛得解脫， 無死亦無生。
避兵我入蜀， 一廛聊為氓； 腰腳苦不健， 遊眺力難撐。
峨峨縉雲山， 蒼翠寢中橫； 高僧來駐錫， 遠近感傾誠， 說法山河動， 有如王舍城。
衰翁雖深蟄， 亦頗耳其名； 時時讀慧著， 闇室燈光明。 自知心事定， 世浪不能驚。
嘉節逢重陽， 霜天風日晴， 名山開盛會， 賓主盡賢英。
登高並能賦， 詩句各崢嶸； 雅約嬾未赴， 媿負猿鶴近。
老李代拈韻， 向我尋詩盟， 吾詩豈足道？ 蚓竅蒼蠅聲； 何如撞法鼓？ 巨響發訇訇！
慈悲願力大， 災患化祥禎； 三界本唯心， 內籀非外攖。
眾苦與諸樂， 無非一念成， 能斷諸妄想， 惡業無由萌； 諸天皆歡喜， 世界同清平。


重陽小雨午初霽， 欣攜萸囊挾兄弟； 獅子峰頭快登臨， 蒼蒼秋色無邊際。


萬里歸來一缽僧， 結茆高臥白雲層； 忽驚風雨重陽到， 也向獅峰頂上登。


庚辰重九日， 隨俗一登高； 滿地皆烽火， 群生劫莫逃。


縉雲古寺幽棲處， 密窟深藏龍象侶； 九日同登山上臺， 長空萬里一凝佇。
巫山雲氣籠荊沙， 巫峽奔流趨鄂渚， 襄江漢水仍悠悠， 望到鄉關動愁緒。 紛紛滿地馳豺狼， 城社于今憑狐鼠。
傷心編氓歸無家， 廬舍蕩然付一炬， 老填溝壑少壯逃， 婦孺留者置刀俎，
暴力橫加莫奈何， 可憐痛楚向誰語！ 念茲傷亡心首悲， 涕淚不知洒何所？
嗟予身世多艱難， 飽嘗憂患曾幾許， 圖報家國老無成， 匆匆五十九寒暑。
播遷也向西南行， 巴蜀三年滯羈旅； 尋得荒村農舍居， 一家生計謀兒女。
教知稼穡勤織耕， 麥黍兼收理麻紵； 農桑事了好讀書， 精研文字弄毫楮。
涼秋九月霜天寥， 遐羨翮翩黃鵠舉； 樊籠脫卻遊冥冥， 自致不由天賦予。
翛然無事入山林， 進修白法空我汝； 習禪佛地心自閒， 白雲深處鐘數杵。


憶昔辛未秋， 東北突告變， 淪陷經十霜， 天昏地復眩。
寇氛熾瀛寰， 東侵西搆煽， 物類靡孑遺， 生靈失安奠。
蠶食且鯨吞， 詭計愈矜炫， 自詡入中原， 實僅點與線。
生成梟獍性， 無理可斡旋； 我為伸正義， 誓作殊死戰。
集中全民力， 不惜熱血濺； 苦鬥越三載， 戰雲瀰全面。
愈戰愈堅強， 友邦群欽羨， 仗義大聲援， 賊寇心膽顫； 得道者多助， 勝利終實現。
善哉太虛師！ 信心持一片， 獨登萬里程， 飄然出邦甸。
海闊與天空， 飛錫若掣電， 誰識此高僧， 乃一時之彥？ 弘揚護國情， 反復不知倦。
芸芸與國人， 相覯皆歡忭， 載譽還邦來， 目睹瘡痍遍。 發願解眾厄， 持修閟松院。
我生業無根， 曩遊匡廬殿， 邂逅識師尊， 喜洗綺語硯。
談經竊私淑， 香火留領緣， 丈室別經年， 塵俗復繞纏。
佳節近重陽， 籬菊色彩絢， 友人傳道訊， 餘興注歌譔。 慇懃為拈韻， 不才勞念眷。
濡毫寫寸懷， 一紙付郵傳； 北望縉雲峰， 雲深不可見。


秋風秋雨重陽日， 楓葉紛飛滿地未？ 大好山河今破碎， 天涯何處插茱萸？


乍憐籬菊開初好， 曉來風雨瘦多少？ 忽喜秋山露靚粧， 九峰橫黛眉新掃。


修竹千竿清節好， 離披黃葉無人掃； 今日登高異昔時， 枯榮莫論親朋少。


獅峰突兀秋光好， 嘉陵極目歸帆少； 寒菊傲霜品自珍， 蒼茫落日長虹掃。


巴山雲霧多， 重陽風雨必； 古寺會高賢， 雲深路不迷。
佛印與東坡， 沉吟各抱膝； 斑管灑珠璣， 天花飛斗室。
非同白社狂， 不效新亭淚； 還申帶勵盟， 要補金甌碎。
大乘是嘉猷， 大雄亦仁術， 文字儒宗儒， 性理密宗密， 大道合同歸， 三教本來一。


嘉陵江上秋色， 獅峰一覽無垠； 浪跡天涯孤客， 那時歸省吾親？


梧葉迎風搖落， 籬菊初開一新； 隔岸魚村何似， 楓下著個詩人。


兵災劫火漫全球， 東亞西歐貉一邱； 煥發慈光揚海外， 波旬應亦護真修。


幾次登高為讀經， 道場迦葉樹儀型； 有緣卻與吾師遇， 佛國勳名耀汗青。


德與功言三不朽， 致身世法最稱名； 而今得入真知見， 妙諦應參大藏經！


願成佛道為求師， 受得三皈始立基； 猶比裴公輸一事， 愧無送子出家詩。


山居清淨依長松， 海角天涯喜又逢； 佳節聚吟宏化地， 追蹤鹿苑有獅峰。


籐杖芒鞋笑語開， 慈雲靄靄現如來； 無邊佛法慈悲大， 普救人間暴亂災。


百折塵勞志不灰， 間關迎得大師來； 菩提修證三生果， 悟道全憑一念回。


紅藕花時法會開， 火雲堆下拜如來； 六根性海能收藏， 善把菩提著意裁。


癡迷顛倒假為真， 骨肉由來聚怨親； 好積資糧離火宅， 循環生死誤貪瞋。


齊家治國重修身， 十善威儀理最真； 先覺後知須自度， 慈悲有佛證無生。


自相殘殺自相攻， 奸計陰謀各逞雄； 十二因緣善牽索， 重重關鎖業無窮。


榮華富貴四時風， 家宅田園過眼空； 識得根塵皆幻化， 大圓鏡智用無窮。


佛化神州及藏蒙， 推崇信仰習相同； 維藩歎失羈縻策， 異族翻能禮大雄。


梵宮點綴好河山， 風化潛維國運關； 救度眾生光大地， 醫王豈止活痌瘝，


泰東儒佛各揚風， 義諦歸趣畢竟同， 兄弟百年同一病， 提攜今日見殊功。


調和鼎鼐飛英印， 遍地烽煙也大同； 一諾千金看季布， 滿朝風雨樹奇功。


內充真體似寒泉， 淡淡情懷話舊緣； 長憶縉雲山下路， 堂堂羅漢石驚天。


禪意分明醞作詩， 潮音一卷大堪思。 太炎學術太虛偈， 應世曾傳二妙辭。


古寺鐘聲燭影斜， 菩提樹下便為家； 邀來新句淋漓墨， 萬劫慈悲普渡賒。


照耀寰區日影斜， 洞天深處至人家； 福田廣植佛心遍， 不捨菩提願未賒。


當空皓月影微斜， 照徹山中古剎家， 普渡眾生宏佛法， 消除災害願毋賒！


霜風擁月上珠簾， 蘭桂迎輝覆小簷； 庭院宛然兜率景， 熙怡微漾濡毫尖。


榮城明月捲冰簾， 冷透梅花笑倚簷； 一片圓光蘭桂影， 高僧詩興上眉尖。


通城煙火盡人觀， 抗戰聲銷夜月寒； 有道國家民共樂， 年年從此慶平安！


戎馬書生意識粗， 隨緣禱雨冀民蘇； 若非菩薩慈雲現， 爭得膏流潤物枯！


天心常與人心應， 甘雨淋漓禾黍蘇， 到處農夫相慶野， 僉稱佛法效堪誇。


太古風淳性率真， 虛空世界自清寧； 法身應現如來使， 師表人天救世心。


昔年獲讀海潮音， 今睹慈容慰慕忱， 幸有夙緣聞妙法， 明燈豁破夜長冥。


佛教今當末法時， 護持全賴大宗師！ 自慚孳障重重縛， 解脫還求我佛慈。


奇絕從來說水簾， 五明工巧此推先； 華嚴湖上祠忠烈， 法界無邊一念圓。


半山亭畔幾松株， 飽歷歲寒積翠重； 舉首天門聊一望， 上封樓閣白雲封。


祝融雄據極高巔， 四面峰巒繞膝前； 耀出金烏天地曙， 靈光萬道散湘川。


衡陽遊罷遊南嶽， 迤麗群峰秀列眉； 各界歡迎來祝聖， 慈容含笑示威儀。


舊地新遊兩樣看， 峰高林密道平寬； 市容廟貌都清整， 蓬蓬勃勃大可觀。


問道噓噓意可推， 蒼天不應悟從來； 緣生識相重重說， 我法雙空孰往回！


一紙遙傳迓國師， 歡欣喜氣等揚眉； 齊來祝聖方南望， 忽睹光風霽月儀。


叢林攢集萬人看， 翻似禪堂窄不寬； 入市更驚群眾雜， 一時翹首快先觀。


海宇高名夙所推， 相逢又別望重來； 他時靈藥花開遍， 幸撥衡雲歲幾回！


滿花藥冠峰陽， 曲靜西禪月影長； 湘水無心流石鼓， 劫灰飛舞雁峰蒼。


東洲砥柱水中央， 勝地得名始二王； 雲樹至今齊二七， 船山故院峙瀟湘。


俠氣初潛道力深， 衡山洛水總清音； 莊嚴彈指微塵裏， 認取如來不住心。


行腳天涯結願深， 海山卅載編潮音； 春城罨畫登臺趣， 寶筏低昂入世心。


照眼須眉同古佛， 穿雲鐘梵答清吟； 遠公他日還吳會， 蓮社還容買棹尋。


入佛常懷援引德， 榕城今又值雷音； 魔強法弱澆風急， 整頓僧規仰勝心！


獨秀峰孤灕水涸， 山門何幸滿清音！ 獅弦豈入時人調， 大地沉沉春有心。


了識六塵元正覺， 風聲爆竹盡圓音； 吾師直指真源處， 不用將心更覓心。


慈恩一脈接真傳， 法乳滂沱遍大千； 師表人天咸贊仰， 靈光獨自耀西川。


飛錫南遊道路賒， 袈裟遠拂祝融霞； 歸源大法原無二， 北秀南能本一家。


月牙山具勝因緣， 一歲曾來兩大賢； 雪竇曹溪同運化， 法輪常轉十分圓。


西郊路上雨纖纖， 聽眾如雲講席添； 願共皈心兜率界， 層層樓閣現莊嚴。


大道難名仰太虛， 一生讀破幾車書； 夢中渡海非真海， 何處涅槃尚有餘！


浙水湘江一樣深， 朝陽威鳳弄佳音； 當今大道陵夷甚， 誰識慈尊不動心！


師曾為國籲甘霖， 三載民猶頌縉岑； 何幸高根岩上立， 奔泉舞杖作龍吟。


十載皈依疏禮敬， 兩年隨侍感裁成； 慈雲法雨三根潤， 小草欣欣亦向榮。


充耳不聞微妙法， 每勞慈意誨諄諄； 華嚴會上如聾者， 我是其中第一人。


味嘗一滴知全海， 大法無言豈貴多； 惠我初機真受用， 定時定數念彌陀。


間關萬里此西來， 勝解難言愧下才； 寫得深經三十萬， 寶山差幸不空回。


八年避寇蜀江頭， 法雨天花怖滿疇； 春水巴山驚遠別， 寶城縉嶺悵前遊。


離合萍蹤莫問年， 相逢又是暮春天。四十年前己酉秋，在廣州始識面。及民九年、二十四年，各相見一次，今第四回矣！哭厂、逋客久下世。 因緣證果修何世？乙亥偕亡室劉夫人受戒南華，與師相遇，尚憶及之。江霞公近居粵。 風俗綱常有主權。
自利利人徵佛語， 在明明德是心傳。
漫論歷劫不磨折， 參透禪機普照宣。


七十餘年學懶殘， 是非與我不相干； 經聲藉此消長夏， 只在蒼岩翠石間。


故人遭際且隨緣， 好向岩阿枕石眠； 豈問他人生死了， 不安然已自安然。


隨緣一缽了無痕， 且伴煙雲宿紫軒； 臥聽松濤聲入奏， 山僧古寺動吟魂。


魚解深藏鳥息飛， 嚴寒釀得雪霏霏； 欽聆漸學成菩薩， 法法清涼妙入微。


寒飆狂吼向南飛， 大地漫漫玉屑霏； 菩薩不辭風雪苦， 競依蓮座叩玄微。


一時同作夢， 夢與故人留； 各自心無礙， 聞師集夢遊。


烽煙猶遍地， 佳節月朦朧； 欲把心源照， 光輝澈太空。


太虛無邊， 量無能量， 大地陽春， 不相而相。
桃李門庭， 一時龍象， 洪鐘在虡， 九垓應響。
指東話西， 不少鹽醬， 將錯就錯， 得一還兩。
只為眉毛拖地， 惹得一身骯髒。
太虛空中， 之乎者也， 覿面相逢， 沒處藏蓋。
瞬目視伊， 而云不在， 通身是口， 從何分派？
竿木隨身， 打失布袋， 畫個草圈， 付于後代。
看他鼻孔撩天， 原來泥牛入海！


以真唯識， 闢真淨土， 一演圓音， 萬物作睹。

