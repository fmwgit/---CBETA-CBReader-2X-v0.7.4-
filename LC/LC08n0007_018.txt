呂澂佛學著作集數位版, No. 7 經論講要（下）(第12卷-第21卷)

求脫者積集，於住勤修習，得三圓滿已，有依、脩定人。


於三乘樂脫，名求解脫人，二種障全除，斯名為解脫，應知執受識，是二障體性。惑種、一切種，由能縛二人，已除煩惱障，習氣未蠲除，此謂聲聞乘，餘唯佛能斷。若彼惑雖無，作儀如有惑，是習氣前生，若除便異此。


種植諸善根，無疑，除熱惱，於法流清淨，是名為積集。能持樂聽法、善除其二見、但聞心喜足，是四事應知。


所緣、及自體、差別、並作意、心亂、住資糧、修定出離果。


外上及以內，此三緣所生。


應知住有三，自體心無亂。第一住相應，定心者能見，於境無移念，相續是明人。第二住相應，厭離心寂靜，專意無移念，相續是明人。第三住相應，於前境凝住，定意無移念，相續是明人。


堅持、及正流、並覆審其意、轉得心歡喜、對治品生時、惑生能息除、加行常無間、能行任運道，不散九應知。


勵力、並有隙、有用、並無用，此中一、六、二，四作意應知。


謂外、內、邪緣、粗重、並作意，此亂心有五，與定者相違。於彼住心緣，不靜外散亂，掉舉心味著，內散亂應知，應識邪緣相，謂思親族等，生二種我執，是名粗重亂，見前境分明，分別觀其相，是作意散亂，異斯唯念心。於作意亂中，復有其亂相，於乘及靜慮，初二應除遣。


住戒戒清淨，是資糧住處，善護諸根等，四淨因應知。正行於境界，與所依相符，於善事勤修，能除諸過失。


最初得作意，次得世間淨，更增出世住，三定招三果。


多聞、及見諦、善說、有慈悲、常生歡喜心，此人堪教定。


盡其所有事，如所有而說，善解所知境，斯名善教人。


由聞生意言，說為寂滅因，名寂因作意，是謂善圓滿。


謂尋求意言，此後應細察，意言無即定，靜慮相有三。


無異緣無相，心緣字而住，此是心寂處，說名奢摩他。觀彼種種境，名毗缽舍那。復是一瑜伽，名一二分定。


粗重障見障，應知二種定，能為此對治，作長善方便。


此清淨應知，謂修三種相，寂止、策舉、捨，隨次第應知。若心恐沈沒，於妙事起緣；若掉恐舉生，厭背令除滅。遠離於沈掉，其心住於捨，無功任運流，恒修三種相。定者修三相，不獨偏修一，為遮沈等失，復為淨其心。


出離、並受樂、正住、有堪能，此障惑皆除，定者心清淨。


於此定門中，所說正修習，俗定皆明了，亦知出世定。


顯意樂、依處、本依、及正依，世間定圓滿，並了於出世。


