高麗大藏經（新文豐版）數位版, No. 1260 御製逍遙詠


逍遙利樂認天真


心印深藏喻海津


妙法湏求經裏字


無緣勞問洞中人


研窮道德從何入


清淨玄通馭物親


此語苞含堪賞詠


丹臺羽客善鋪陳


於身日益但多為


賢聖何曾免是非


大道幾時明鄙隔


真宗隱顯在玄機


周知物理通還感


俯仰從來有順違


冝且守恒存禮讓


難中輕重兩相依


神仙上界道清虛


箇何親箇踈


修鍊豈教人世識


歸真本是太陽居


三天定相玄中得


一氣湏聞妙更殊


運偶不同他往日


老來自在見功夫


休話還丹大鼎爐


我緣經歷盡皆虛


人閒豈有神仙藥


天上難開玉匱書


彭祖自勞閑歲月


穆王謾說走龍駒


矜孤恤寡行公道


此乃名為利益殊


靈藥從來隱聖機


何人得達到玄微


真空入有皆知實


運化功能到者稀


汞裏金牙堪可重


爐中白雪共含輝


勿令陰氣侵陽位


走作丹砂赫弈飛


時人不識理深玄


細意精修被業牽


幻化杳隨物性


虛無豈是亂相遷


龍飛入位真堪仰


虎伏休閑有自然


洞裏煙霞何縹緲


神仙景致沒休年


澤瀉池塘灌藥畦


太清雲黯步紅霓


松花鍊鼎龍山側


甲第群仙鳳鶴棲


分別要從華等級


微言道泰物湏齊


自吟自詠求師侶


入品詩流旋作題


道高人世禮周旋


語默如癡似不言


洗滌要教心地靜


狐疑勿類水萍飜


經書說盡修真理


歲月休防罷引援


雅合無為深見識


陰陽去住促寒暄


猶龍景象駕翔鸞


道在虛無天地間


一二合將歸大體


五千言外不開關


儀形眇邈難相類


聖跡希夷語默閑


昔日西遊如似夢


化胡異域却應還


乹坤之內隱長生


藥變還丹道已成


救世神方堪自秘


樂耶語話勿相輕


眠雲臥水通玄識


點石為金誰辯眀


黃老身心皆得所


登壇善聽步虛聲


大然五色被雲遮


聖境由來路逕


鍊礦勿教侵外域


真鈆豈得離中華


苞含日月高還遠


自是人心識見邪


龍浴鳳池誰可意


神仙群聚笑唅呀


傾依慕善易為興


却人心冷似冰


含識昭然何不達


非同物類信誰憑


強其志莭皆知有


未盡任持早愛憎


倐忽便經閑歲月


凡閒聖事可升騰


逍遙我詠杳中


萬物齊歸各異同


曉解精微無所著


先從含識踐真空


希夷自變剛柔理


述作縱橫道不窮


剖判三才堪測度


輝華積德上玄功


神丹妙道故延年


豈是凡流識大仙


老子尚猶能諱事


軒皇不許亂相傳


誰知造化功夫力


罕見今生度宿緣


猛虎伏來龍駕馭


雲騰五色思悠然


誰知學道本來真


鈆汞為媒好親


非是虛傳經歲月


自緣無識探龍津


初凝白雪堪可貴


解點黃金妙入神


術數催驅依造化


老顏改作後生人


非來非去亦非忙


所是凡為自短長


專志比徒歸一等


誰知禮度畏三光


相傳秖要達真境


勿說辛勤却易傷


授得道心皆語默


四時八節順陰陽


十洲洞府養神仙


幾說桒田屢變遷


老子商周為柱史


劉安拔宅上青天


名山隱遁非堪守


鍊藥修真本自然


想取儀形通感應


徒勞運智亂烹煎


真空達得便湏休


二起生三一上求


謾說希夷來遂古


還知造化不同流


伏藏密旨機關內


合會非常本自由


若遇逢師親口訣


老年返少保千秋


見他顏貌未知年


便說人間壽一千


修鍊要門皆的實


行持法度甚精專


於身有益何般是


指口為眀道理全


更擬細窮方外事


無言無語上青天


大底緣由比類深


難中此道費光陰


若知濁浪澄清水


不達浮生認白金


走作真珠藏妙理


究推神室好相尋


功成穩審時閒用


變轉無窮重古今

