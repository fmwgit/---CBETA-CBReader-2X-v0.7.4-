高麗大藏經（新文豐版）數位版, No. 1260 御製逍遙詠


先賢所誡恐心邪


不說神眀道理耶


豈信爐中生白雪


是非汞內產丹砂


華池自有延齡藥


龍虎相逢王幾家


十月陰陽須滿足


餘殘審細勿教差


彩雲輕舉壓天津


舞鶴迎鸞自在身


蟾影枝開三島樹


桃花風弄十洲春


相傳靈異無虛說


道理分眀盡是真


但信此中深護慎


修行所願勿因循


剛柔得所自安寧


五色霞光景象清


龍倚吟雲雨至


虎依巖嘯澗風生


從容海嶠非遙遠


倐忽煙蘿別有情


誰到真空閑密地


火輪玉闕鎮常眀


天非愛道許人修


學士愚迷不到頭


內境擬將何所用


杳知深邃故難求


丹霞隱密堪依仗


雪月縱橫入品流


消息頓然潛世慮


凡聖路有剛柔


逍遙裏外混諸天


澹蕩其中四敘間


拂拭塵埃明印月


徧駈神鬼鎻驪山


裝添出沒何奇異


秘隱藏真未是閑


但好消詳清景內


勿生疑慮動機關


口稱千嵗少年顏


不是天人即地仙


四海五湖皆徧歷


十洲三島去周遷


道高舉措何優劣


精彩非常語更賢


物理開襟通象外


未知幾許達深玄


鸞棲洞府影交加


金鼎將成豈用誇


向日迎陽爐上火


中秋望月桂開華


丹砂伏定縱橫藥


白雪飛騰不離家


一種為鈆鈆自化


靈胎母子笑天涯


离男坎女甚清廉


金鼎分毫上火炎


莫把餘心懷利用


古先學士誡無猒


深藏異寶叅詳理


已漸成形旋要添


運轉但教經嵗月


光揚溢目眾人瞻


何人曉了是兼非


鈆汞從凡隱聖機


福壽丹砂隨日變


長生藥鼎負龍威


秦皇漢武終邪見


大道神仙在杳


學似牛毛成似角


故然堪笑兩無依


逍遙抱一豈相差


方便門開智慧花


神室分形添石髓


華池巨燄隱靈砂


穹隆務實歸宗旨


釋意從容不是賖


滋味勿教貪過度


必然混世老天涯


龍虎剛柔隱聖方


一時和合運陰陽


周知配類無踈失


物性從來理自長


鼎裏花開裝五彩


心眀火制三黃


更能通得華池妙


南北東西不可當


神仙不死幾人存


欲界從頭是可論


真實自然歸至理


狂顛逢見道須尊


分眀記取依經典


消息臨時度曉昬


四敘推遷由反覆


唯占日月順坤


逍遙密化道希夷


宗習羣流我詠之


應是有情聽譬諭


莫教虛度悟參差


深窮動靜冝消息


惻隱玄元善所為


性識更能通幻夢


恬然存相似生知


水精宮殿月華眀


白玉為墻火不侵


八境風高駢羽駕


九重天上絳霞深


物情晃朗無遮隔


非是凡間比類尋


汗澷真遊誰得到


桂花香潔影森森


從凡入聖作梯媒


紅燄爐深豈易裁


點化縱橫名大藥


催驅雜類謾成


真鈆即是機關理


闇室皆明任眾猜


未究前言勞自苦


精窮玄妙樂康哉


交結從頭有順違


方知霧散若雲飛


超凡入聖含金體


拋棄迷蒙挂紫衣


細認消停無遠近


分明意外隱玄機


相逢配偶為閑事


誰解調持得一歸


昭宣形體思悠然


郍是愚夫郍是仙


不識饒教非遠近


悞來何事苦相懸


含容裏外無諸物


象法其由語話詮


品格調高奔世界


任從他寶四周遷


知之修鍊但辛勤


苦志由來離六塵


金鼎乍分紅燄火


月魂高鎻碧潭津


深思五嶺凡間路


好作三天物外人


萬里州通寬世俗


清虛境象善求真


如來秘法諭恒沙


須是鈆開汞上花


燒鍊勿令傷血脉


凡情散亂黃牙


离男合度分明說


坎女和同不用誇


大矣日中成九轉


紅漿一飲到仙家


還源根本沓難窮


秘密玄造化中


白日昬迷常不見


青龍霧曉大家同


陰陽表裏和煙碧


天地相鮮似火紅


直要審詳知道理


丹成千載上昇功

