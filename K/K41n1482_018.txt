高麗大藏經（新文豐版）數位版, No. 1482 大乘中觀釋論(第10卷-第18卷)


過去世有我 或無我等四
是我等諸見 依過去世起


若或離於取 復何有我邪
又復離於取 無處有所作


取不即是我 此義已證成
我謂自主宰 他主宰何有


若復異於取 我亦不可得
能取所取取 此皆無異取


如所說正理 我不即是取
我不異於取 亦不決定無


過去世有我 非今世可得
過去世無我 亦非今可得


今世過去世 無別異可得
若此有別異 見世緣不成


若先世造業 後世當受果
此若無所生 是中有過失


我本造作成 無體亦如瓶
煩惱業因空 所生無因故


過去起是見 我為有為無
此二俱不俱 是皆無所有


若天即是人 天有乃為常
此有即不生 天有是常故


若天與人異 異即成無常
天與人異故 相續無所有


若天是一分 人亦是一分
即常無常二 成一處不然


若常與無常 是二可成者
非常非無常 隨所欲應成


依先際所起 常等四見無
後邊等四見 伺察亦皆無


若世閒有邊 云何有後世
若世閒無邊 云何有後世


此諸蘊相續 如世然燈燄
以是故世閒 邊無邊不然


若一分有邊 若一分無邊
邊無邊共有 世閒非道理


云何一取者 一分是有壞
云何一所取 一分是不壞


若有邊無邊 是二可成者
非有非無邊 隨所欲應成


當知一切法 常等皆空性
何人以何緣 何處生是見


佛為世閒斷諸見 宣說一切微妙法
起悲愍心利眾生 稽首瞿曇大聖主


又於未來世 我不見有起


彼過去世我 非今世可有

