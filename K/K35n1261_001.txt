高麗大藏經（新文豐版）數位版, No. 1261 御製緣識


虛無知大道極意思悠然摩日雲中瀟湘水似天孤峯高遠近寶月瑩團圓信解明開悟青霄在目前


往事興人感俳佪思寂寥湛然窮古道群品似相邀春臺松栢靜秋風海岳搖時遷何倏忽落葉自零飄


誰測玄機聖天功地久長群生皆是性道德有圓方妍醜隨情意於戲細酌量達人知澹薄默默見非常


汝看浮生業朝歡暮亦悲笑迎先瞑目至聚愁眉正直迴斜曲冤逢不用推小人心似獸君子定無欺


恍惚人難曉天仙語默玄修心無道理終日自忙然我命真中趣長生認宿緣機饒使用聖事不虛傳


大道常恭謹明靈不降威少言知有信多事自招非年壽看松栢簪短布衣我心忙也樂清淨得同歸


清靜真空理不無解者難縱撗依見性廓落智中觀坦蕩歸仁德辛勤久遠看勿教為逆順平地入雲端


寂靜人謌詠愚情豈易知但求心目樂不怕面相欺枉直回邪滅顛狂道德持高眀常鑒照方寸欲何之


天界殊勝理凡愚不易知曩因誰可究淺近故懷疑的實歸真性區邪入正持樂耶親大道報應自然之


浮生人怕死螻蟻命何輕福業隨緣寂慈悲響善名在家行孝愛食祿盡忠貞天道不移改佛心化有情


逍遙賢聖樂我悶俗情愚鄙俚何堪數斟量解卷舒緣湏盡去善事好相於忙急真如夢乹坤造化殊


謙遜眀然得滋章道理踈榮枯皆定分巧拙亦何如撫俗從仁感臨民用教敷高明歸輔德建立紀功書


形影隨人得精修道不迷研窮深理路造化隱端倪雲引龍吟穴風生虎嘯溪少知愚豈解南北與東西


無窮思廣大幽隱便知深智達千經論方開一寸心聦明懷往古曩刧順從今此理人湏信周旋子細尋


伏藏終不見巧拙是兼非至道光懷古周通隱聖機清天何物性濁地故相依修鍊真堪惜踈慵有順違


為人能省己就靜亦皆忙春去秋來定年諸日遠長英姿終有異賤品足顛狂蠢動含靈性善生自亡


知之修鍊法便是聖中人有象虛無境邪緣不見真恒持功行益響應甚平均渾然天地理大道遍乹坤


庶事情多感光陰自古長貪癡何意遣愚軰為誰忙紅葉隨時變白頭易傷世途能及物善德遠馨香


清虛閑靜得奉道見真歸契合皆堪用因緣事好依精誠求諦信湏有是兼非豁達幽深遠奧妙入玄機


終日窮經史思惟事轉深公忠懷士意是理好相尋聦慧玄高鑒因邪抂用心從容閑嵗月學古便知今


真境堪依仗周遷四敘移人忙閑聖跡心遠罷狐疑俊造皆流品逢能即是師二從寒暑變龍浴鳳皇池


一逢又一別來往幾時休處世皆名利貪生去不留善緣看似夢事勿臨頭如病心常怕生前樂自由


頂戴尊天地聦明識見高無為通理性猛利豈虛勞出沒終難認因緣不可逃中原多聖境四海湧滔滔


避罪勝修福其為理一般資財豐利益公道不欺瞞濁世貪榮祿明時善政官遏強能撫弱容上勢情觀


如水澹交踈尋思道更殊乖張顛覆易知已便相於路坦如平掌風傳語不書煙霄明月靜負志話清虛


天上與人間賢愚不蹔閑精修歸至理道大隱玄関聖境皆奇絕凡情豈易攀群仙寬坦蕩却老盡童顏


世途含萬象稽古便知今大樹垂清影如花耀碧岑虛勞空自白德行勝黃金有過而能改無為積善深


法演雙林下凡情世眼觀澹煙光雨際孤月淨雲端意思皆時暫縱撗大教寬含情能息慮物外不相干


表裏分明說深窮妙更玄愚迷行不到聖事法中傳欲界情無定真空本自然今生隨曩刧清淨照三天


愛老及憐貧逢迎善者親道高明似日世有幾般人盛暑觀蚊蚋窊魚探海津閑忙皆自得冬去後知春


多言心不善出口莫能追如夢歡娛樂歸家說盛衰擬將何所用理乱別公私方寸巧施設小人亦可悲


雅澹玄中得常人故不知幽深無遠近道外細推之碧落神仙境煙霞日月隨詳寰宇內邪正豈相離


世間何所益樂善有馨香貴賤雖差等非違定不祥春臺冝勝地花木敗嚴霜求取立身行恒持但久長


逍遙能自在大道亦何殊澹薄隨情遣優遊靜除春生凡作則秋謝徧悲踈利益玄穹鑒公平信史書


紫陌紅塵裏貪名利好爭世情皆擾攘大道甚縱撗絃直終無曲心邪自不平若能如遂意後學法先生


民間天上事通理一言之仙積千年壽人終百嵗期禮容分次第汎愛別尊卑福業有輕重那堪乱作為


世上多虛飾方知一切心不群終是異僻學古同今逸士寬懷耀為官理道深移時非獨見令我思沉吟


真一生天地因依認宿緣智高通理性凡下少周旋語默何奇絕幽深隱聖賢誰人解我意大道寸心玄


石室巢新鷰人心在眼前飛雲高去影敗葉擁流泉取捨憑誰定升沉勿自專守貧知大道盛事好攀緣


豁意何清淨愚人不信迷石巖孤野鶴仙路躡雲梯棟木生深谷寒鴉入夜啼怡顏能待客沽酒旋烹鷄


利鈍猶根性無緣枉用心邪求皆是相正定理玄深巧拙高含識輕浮力不任大乘通語默稽古便知今


智使千般用思量也大愚黃昬直至曉皎日瑩康衢瑞典通三界華胥樂四隅諭開方便治平坦絕崎嶇


皆救眼前急錐刀蘊利名愚心違善道慧眼自分明大海波浪沒深山棟木成旁求存古意後學法先生


得道超凡聖逍遙本是緣群迷難解會我且不傳但信恒無断精窮用意專審明譬喻勿被俗情牽


古來高逸士目幾多人積德千花秀溫良七寶緣因終可作好事福齊臻宇內光陰速仙天夜月春


君子懷幽趣謙恭禮樂才經心皆識見書史盡通該有德馨還遠清虛道亦開先生冝法則宿習自將來


遁跡深巖谷身閑未是閑迹窮堪語默寂靜杳真間秘密逢邪見難開大道関金丹無効用弗可返童顏


人本心田靜機関買是非聦明存莭操曲直自相依思寂知玄奧區分有順違精通含識性理義愷然希


行止由修鍊輝光朗自然深山藏虎豹大海隱龍泉鶴唳冲霄漢龜生得壽年怡情含道識浩渺九重天


誰人信我說我說亦非常苦行分明樂緣深解即忙乖持如似夢慕道得清涼影響隨聲應玄門可度量

