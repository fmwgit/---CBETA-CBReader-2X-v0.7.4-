高麗大藏經（新文豐版）數位版, No. 1259 御製秘藏詮


妙覺玄門


佛聖知原


取捨金輪之位


利樂給孤之園


六法深


靈境而故非眇小


三界圓滿


清淨而曩劫常存


念想當初


周旋梵會


降吐九龍


因從十地


有情而無不攝受


種相非儀


迷途而頓悟修行


緣同解意


由是遠離迷津


觸類皆空


眾生寂滅於顛倒


菩薩得躡於真蹤


修道雪山


枯槁之形體皆瘦


施張法教


摩訶之性智潛通


喜動灌頂之徒


天花如雨


位顯無垠之上


恒作方便之主


菩提道廣


聽金口以宣言


自在逍遙


化銀闕而斯覩


云何一切


寂靜三無


莫辯精心之舍


慧分破暗之厨


迷途而邪執尚昬


貪癡皆障


達識而終歸曉了


智慧堪居


思一念兮興異


想千世以何殊


故其慷慨怡然化諸有漏


寒熱之生老病苦


月宮之蟾光白晝


視慈雲之忽至


逐妙音


鄙妄想之縱撗


良緣自透


且夫福業相隨


哀憫之悲


曠刧而無遮信受


莊嚴而去就皆冝


揚法而芝蘭並秀


宗經而道性堪為


軒盖化成


將辯根塵之相


慈悲宴坐


喻超戒定之基


於戲大教開張是非鄙俚


與天地而同久


散馨香而綺靡


心猿意馬


惑境界以何多


火宅冤家


勿慵墮於彼此已矣哉


天上人間無不歸於真理


聖種者積善功而化之


離六情而得清淨


尊三界以作大師


降伏一切之魔心皆歸正法


智通千識之妄想攝受慈悲


佛下生於兜率天宮殊勝緣故


降時而九龍吐水


應現而一法如雨


周宣教受仙花而碧落芬芳


馥郁軿羅寶殿而煙霞舉措


盖為貪瞋濁世道演將敷


恩施物外信及有無


雙林之樹下隨喜一念而譬喻昬衢


知非捨戀求真實堪依仗


得逢利樂緣寂自在鋪舒


豈不知大海無涯


諸天事廣


猒宮中粉黛之色


棄尊貴輪王之上


蓮花生處舉意而動合周旋


衣鉢隨時悉是真純之相


莫不魔緣恐怖鐵皷威聲


覺閻浮之愛境達幽闇之無眀


三乘之性相皆空觀音自在


十地之因緣解脫啟諸有情


應現四十九年


歸空告滅


演涅槃般若之智


寂阿祇淨度之劫


時也深窮幻夢法體如來


宣秘旨於山中


授然燈之佛說


故知忍辱為妙大覺聲聞


芥子納須之國


蓮華生足下之雲


舒卷之煩惱皆除其何語默


讚歎之含生布慧照破迷群


巳而變化神通普霑性德


悲末刧之有限貫靈臺而不易


娑婆之世界圓滿


菩提之道果重滌


我今志慕於真如一心歸依於向佛


昔有佛者


於五百世前持忍辱緣


妙覺如來本大仙


苦行慧超昬衢暗


三昧因中人不見


救度眾生蘊慈悲


無量劫來多發願


方便門開智慧觀


萬法從頭皆一貫


道行清高何障礙


五濁惡世堪修鍊


堪修鍊


歸至理


無邊國土恒沙水


圓滿化身知不知


七寶湏納芥子


芥子細


人行


雪山清淨是真如


真如果證信心重


降下山河皆搖動


舉步蓮花崛山中


帝釋梵王相送


般若智


破煩惱


根性自然菩提道


清淨色空座逍遙


勒緣寂無顛倒


比丘僧


比丘尼


來聽法


唯願慈悲分解說


故非眇小是修行


經戒相違有罪業


善男子


善女人


愛河不渡迷津


波羅蜜相真堪信


遠離六情果從因


果從因


豈願足


深淺隨機皆是欲


達磨之心終不曲


品度俱為漸久


戶牖開張相擊觸


大攪長河為酥酪


覺悟賢眀迷自縛


舉體全歸三界空


病藥施投更作


振綱領而無強弱


邪妄若來皆銷爍


一切隨緣有是非


世尊利益心安樂

