高麗大藏經（新文豐版）數位版, No. 1261 御製緣識


慈悲与喜捨歷刼自然深法要無拘束緣歸一寸心


性相華嚴海愛河渡要津法門千萬偈奧妙演無倫


玄微通造化得一不言三利益眾生願情迷謾口談


靜非山裏住閙即擬何之緣識歸空寂生前舊亦知


時流求法界問取本真詮了悟空皆寂心明海月圓


如夢復性坐尋思境外忙因緣開利鈍語默自清凉


邪見終成僻真如是久長閑心通物外日月四時忙


出利祛煩惱紅塵拂道衣悟來持一念尊大默玄機


識重隨緣喜精心住處安慈心常淡薄人我定心難


南北及東西千山與萬溪路歧長不断曲直幾人迷


眼識諸緣相行持妙法存明開邪見性不見有無根


谷響耳中音根虛不易尋諠譁祛得盡識契本緣心


鼻聞心所著香臰不同根窮究緣中識非干妄想門


口爽於滋味深思命本根心邪迷妄相聖法教中言


身惟知冷暖假合是緣根了達真空相金剛不二門


意生於物外心依染病根正持閑語默清淨法中存


皮毛非實相四大擬奚為悟即真空法愚迷自不知


津液如泉湧虛無本不同源深知冷暖根盡一時空


心猨知意馬方便自湏調勿自生煩惱菩提道不遙


群生宗法界秘密十方尊大教緣心識周通一念存


大道傳來意緣窮識外因善言論浩刼天是法王身


法要唯心法浮生苦海中經傳歸實相水印月皆空


心緣身外境法相本常存若求無生理先明取善根


煩浮生業愚迷智自通根塵如不染識照曩緣空


大覺如來指心王作智都剎塵千萬億定相不差殊


五花牋紙好下筆欲書之其意何深遠沉吟復再思


仰望秋天色月華露濕衣傳更方興罷螢遶御階飛


人競愛於花花應亦愛人從頭堪好笑老盡少年春


夜靜風還靜凝情一弄琴看書閑罷筆自在信緣心


知靜求難靜忙心不可閑艶陽天地熱思暮日銜山


黃昬初入夜漏促九天春各自隨緣意悲懽舊亦新


早起階前雪縈藂竹欹行人迷失路粉壁晃書愇


高下不相及非今自古來十洲花滿樹豈用俗情咍


老少競浮沉湏知嵗月深開花如似夢世有幾般心


清高冝養性善事好相兼菓蓏招賢客心閑道味添


促軫調絃急碎聲用意彈指頭輕妙處鸎舌五音端


天地自相懸何名大道堅聦明無滯礙愚昧莫知前


深秋雲物冷經雨斗添寒盡日緣情坐霜葉易燋乾


欲息何情思良猶本不真群心皆有異老盡少年人


無事勝多事非緣不是緣深窮淺近意尋徃便知前


行幸一何得民安君子樂求官利益人勸善懲諸


炎天収已去涼氣觸幽襟稽古看書罷時一弄琴


常負嵗寒色貞姿不動搖任從霜雪裏凡木易乾燋


常讀古人書隨冝道更殊閑忙心各異恬淡入清虛


麗句搜得心大道尊從人言澹薄古僻是玄門


少年雖共語不解老人心莫作為閑事高山似海深


少年多語笑終日遂心娛不會凡情識如癡我亦愚


假合於形影如同夢裏身若言事級類誰是較量人


晴霽夜清秋星繁月似鈎樂耶興我意絕唱入搜


雨多七八月遍地生秋草寂靜半斜関看書心更好


妙道藏真世莫臧勿言聖事似尋常眼前不見非常境別有三天照十方


般若湏將法相宗四生九類化歸空雖然應物隨緣境自是凡夫道不通


賢愚善未嘗是箇眾生信佛求真實持經堪鄭重非心不定謾勞修


修行緣識近宗師妄想真空各自持慕道終來歸正法無窮方寸莫教癡


真修學道有科儀裏外緣中境不移莫放身閑堪諦信乖違背道欲何之


眼前清靜莫相違方便門中好仗依名利勿貪常澹薄真來悟即一時歸


忘中十種善為緣達得真宗有後前利口饒教清似水爭如無事慮心田


圓結都來曜日光玄珠應感必為祥若悟一真能自守始知大道隱非常


至道非凡要審知當仁不必用遲疑修行忽若無虛應還信神仙白晝飛


白雲風散聚天香霞彩高明道味長銀漢影沈星乍沒又看紅日起扶乘


異草靈芝發瑞光不澆滋潤自然芳何勞更問延齡藥必可同天地久長


塵中測上玄機日月忙忙速似飛閑境不能精妙道疑情謾說六銖衣


絜志清齋仰昊穹九天雲雨正濛濛都緣學道心無定豈是靈仙秘尓功


懸鑒高明鬼亦愁方知妍醜更玄幽恒持大道真空理清靜煙波可自由


遙觀極目望雲頭碧海波澄瑞日浮霞彩連天長不断湏憑仙子敘蹤由


大眾仙壇幾萬秋碧雲拖翠照崑丘抱書童子無言話笑阻迷情不解愁


緊峻焚修彼自知天嗔不語乱施為真心實行終歸德善事緣多可悲


照燭靈源理甚長直湏清淨有馨香俱含萬像人難見欝欝黃花翠竹光


功成一旦等閑休豈信昇沉滿眼愁莫道盈虛干甚事天仙寂靜鎮常幽


玉殿金扉百道光廻旋隱密對朝陽世人不悟幽深理却說浮生事久長


堅心不退道皆同元始天尊大教通多是世人迷自惑豈能容易見仙蹤


乹剛展轉運陰陽一味清虛道不忙玄妙永通天地久未言大海變田桒


一年去住幾周遊日月高懸萬億秋但好心求方外境勿教妄想沒剛柔


道在希夷不易尋忘言息慮便知深黃金白玉將何用爭比靈原一寸心


蠻夷未必盡無知上聖功成亦化之大道湏歸真見性心逢善即為師


照耀乹坤大道光神仙隱見不相妨非凡非聖能迴向始信三天日月長


天門地戶秘機深誰測玄妙理心唯有丹田身外境清恬澹影森森


慕道虔心仰翠玄関寂寂少人知不求世寶兼名利始悟無心合道時


故無形像顯教尋隱秘蹤由自古今妙法不傳經上字玄門消息知深


浮生好道勿虛忙鍊藥修行事久長輕舉不由他假借一登清境入仙鄉


能知養性道中求湏要虔祈事轉幽通達遠開明了悟一真守靜萬緣休


誰是知非便肯空言大道眼前頭惟思利己浮名重豈信功高入品流


心專慕道真空法恬澹清虛好到頭如此修行皆盡達十洲仙侶道相求


初分上下順陰陽草木浮生地久長日月星辰隨大道天心便是法中王


治世求歸濟物功希夷入我道情中從頭日日被煩煩思量捴是空


五色雲煙聚十洲蓬萊海浪鼇頭化成宮闕遙瞻禮大眾神仙玉洞遊


人愚學道謗神仙豈達虛無物外緣多是六情貪愛障更兼朝暮不心堅


冲和道德勿相違聖事超凡好仗依但有陰功存世界何疑白日化身飛


寒銷暄盛同天色花柳逢春誰不惜幾許人心達久長光陰知道留難得


經到玄科大法中先持道德濟陰功三清有路人難到但守虛無一逕同


細月銜山似玉鈎先陳蹤跡問瀛洲從來萬刼垂名在王母行天得自由


逢春便見野花新往覆閑忙路塵輪走蹄輕多少意世途常似夢中人


慕道焚修萬法通一心清淡奉真宗方知異境人難見見即虛無事不空


世俗忙忙似海深愚迷豈解聖人心分明教法生虛妄慵鍊歸真不易金


莫問仙家不死鄉泥丸秘密隱身光華池積潤無拘束勤習通流看上方


聖人棄智妄中尋質實光明朴在心坦蕩玄門常不達那非那是秘源深


修持湏是要精專常恐他人業類牽莫把我言為戲弄輪廻断定不遷延


救物功深好自持知之修鍊善心為神仙豈謂人間惜自是迷流識見卑


語言端謹易求尋己是他非禍返侵忠信先修銷大偽何曾鄙隔聖緣心


報應從教見祖宗先持清靜後論功紅蓮花出青泥裏方信仙凡道本同


任從寒暑鎮常侵一氣韜藏萬種心堪笑愚癡澆蕩甚却非淳朴不幽深

