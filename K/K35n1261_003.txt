高麗大藏經（新文豐版）數位版, No. 1261 御製緣識


我一囊盛寬世界從頭點取人數在萬里中河寬更寬一切眾生智者解因緣殊勝是因緣方便法門天大天大無比擬經文秘在無生理知之修鍊是聖人光陰急速流如水孤雲野鶴笑龍吟扣寂希夷求妙旨但知慙愧常親善更能通達解區遣輩負琴書得自由勿令縈恨金刀剪金刀剪離煩惱天仙上品十洲好利他貴重無親踈便是菩提心至老


自家未達莫來看解者眾生真是漢世塗煩惱一齊修取菩提心不亂大覺因明凡聖同苦空圓滿光不散含識緣中曉了難愛河湏渡達彼岸我見人見眾生見菩薩行持終不憚離貪嗔絕情欲定相安然無反覆從頭法眼鎮長開欝欝黃花生翠竹天高地廣遍周遊十方妙色能照燭七寶山高三界中撥去浮雲深水淥離他一念是因緣重賢聖皆知足


天心即是道佛心即是佛人生有善緣修行豈廢力悟來瞬息間曖昧藏五賊非干智慧中虛妄不可得小乘尚執迷大乘堪法則經教有明文守自便知黑


春長秋風敗黃葉白髮老人慵把鑷光景如箭亦如飛我不聡明賢者說知近知深知更遠善緣境勿交涉勿交涉語重疊古徃今來閑日月


還淳返朴非用智黃老之術何蕳易不衒聡眀時俗清盡使人人懷忠義密賤得之不下堂單父得之公私利無為之道隨時化無為之道隨時理若能可行則清淨矣


予持齋常清淨心田澄寂無爭聞尓志念誦真經明月窓中轉孤影風自悠颺香滿室因地修行不可得善事是芝蘭事是荊棘實實實實


勤恤憂勞夙夜匪怠政教猶豫懲誡中外三皇致理百姓為心不嚴而肅自古從今刑賞不忒後代為箴求己之短利害知深就人所欲良吏不酷繩直於木政無反覆旰食宵衣無是無非


孤雲野鶴鎮常閑隨冝自在杳冥間杉松高千萬尺寒泉引望峭青山大道煙霞看更遠將臨海嶠叩玄閞知之修鍊凡超聖嵗月空深不易攀


茅菴巷道靜深山解笑光陰解駐顏誰能苦志離人間孤雲情僻豈容攀日飡松栢知其味不問侯朱紫貴修行但好倍精專十洲洞府有神仙


無為本從清靜出知之修鍊皆寂默大道玄門幾百般不拘東西及南北觀其形欵共語風雲可變龍与虎靈源欲訪不曾閑捉得之時為伴侶日有魂月有魄業累祛除離死厄十二時中可逍遙五行造化人豈測也曾嗔也曾笑世間心為求諸要長生之法在目前天門地戶無顛倒


秋風生遠思令我上高臺花木將零落雲雨舊山來世間何事有情踈南將賔萬里餘去有其聲為誰去來有其聲為誰來


尋常無事信天緣饒得憨癡滿眼前名利世間多用意愚迷不肯斆先賢


玄珠玄珠存今古捴在眼前無一覩圓似明珠照十方或來或去寒無雨本是真玄中聖天仙地仙收不盡虛無出向方寸間方寸之間還遠近此玄珠何分別超凡得道湏自證四時運轉如等閑任從顛倒非常性玄珠玄珠實非實虛非空五色相依橘似紅境象軿羅安掌內不在方外隱形中扣玄閞深奇異具足凡情兼四智人或達識此玄珠一念失則心如醉可速求可尋討眀取閑忙身內了經年作相熟知之三載漸即離懷抱買亦無顯奇秘混在世間無滋味龍宮海藏不拘收离男坎女難匹配神仙道陰陽是幾人順從幾人背凡情不識智者會坐臥行持窮三昧


耳根唯願常清靜更得四時風雨順開得眼來一切心盡為好事善相近


三天境象驗人間不在江湖不在山大約頗同隨報應耳根清靜道心閑


善由人作修心勿亂為邪求無實事如影定相隨妄想終成偽行貪未可知天生分異等道德立尊卑日月湏明照聲文垂大教非言患不及長順歸仁孝志廣來遐邇忠臣持莭操腥膻戎自伏洞達捴機要遂性減予憂玄門境象幽躬躬勤政理化被遍恩流省己光陰速一春度一秋輸他閑取靜每更溫柔智者審詳意聾聽如夢寐玄穹平覆載種種乾坤惠煩惱深無崖量寬苞天地眼前一切類孰非孰為是


每逢清夜坐更深白日忙忙各是情南北東西誰定凖無窮天地始知名


上元齋醮卷清風暗使虔誠望聖功星彩動容光碧落步虛聲在半天中


京都繁盛難比矣十二樓臺重重起九衢車騎日喧喧廣陌歡呼歌帝里我今御宇臨天下物泰熙熙忻朝野村夫擊壤荷豐年侯門朱紫皆風雅無為一已成功閞防絕慮閑戰馬唯願君臣千萬世六合同心歸華夏


逢春捴有看花情時莭心迷不可輕但秖追遊貪聚樂幾人頂戴愧三清


君子淡交如似水小人交結甘如醴窪浪息泒分流倐忽之間生謗毀但去驕矜添意氣貞松全勝凡花卉狂風秖是有塵埃大海潮宗深無底


偃亞松筆跡高來更妙甚奇特三十年前曾收得上下度量有短長平頭一樣青煙色半枯半嫰小枝斜篩風陰石皆法則左隈右倚四維絕懸在書堂誰分別喝起諸山未是奇千年鶴坐方可說根蟠龍籠春雪團團引出桂華月暗聚風生欹枕觀駈逐邪魔無情滅若在靈山片時久感動天人師子吼掃教心地起自然好看縱撗如意手偃亞松偃亞松或真箇生在深谷為棟梁之異木任從霜雪摧殘終歸眾人之瞻矚


看花終不似春雷牽引詩情瞑目開雨順風調為上瑞蒼生家足降天來


中秋夜圓轉魄東昇上露先濕起清風明似雪薄衣階下寒泉滴隨冝情何豁達五音罷去無蹤迹星稀斗暗天寬窄桂華望處誰不惜


蔟蔟排絃聲流美因風獨弄無宮徵閑引思道情中五音不入行人耳仰望雲霄聽未足何期到了不成曲秋蟬夜噪素琴鳴邊城角罷春水淥高懸韻響聲來去堂深興寐無相阻不類樂中得此名圓月明時何自苦凄清激切繁空影日夜如流後天永無窮之外更無窮依傍群絃方始品


逍遙本意離塵埃日見愚癡足可哀唯願人心齊一等花香常近慧風開


棲真大道於南北清淨之間求愛力堅持雅志窮諸識尋常如觀在眼前唯仰三光無蹔息憂念蒼生不暇食自挫周遮甞反側


阮咸初立意偷得姮娥月三柱應琴徽五音更發堪聽諸調弄勾鏁無歇閑暇優遊子順風吟案揭時聞宣九奏鳳翅手輪抹引思何奇妙廣陵散白雪稀中逢絕藝解彈能指撥放縱知狂逸四絃憑審察來長不断急則聲相乹春鶯雖好語難將比並說


月琴三柱四條水圓魄移來混俗耳自古從今清且奇五音一弄驚神鬼勾挑指下何纖細傍觀側聽心先醉胡笳十八笑思歸悲風切切搖朱翠鳳遊雲裏情蕩颺不無蕭灑真高尚寒暄聚散得馨香奚為絲竹兼歌唱鏁朱絃急如雨疑似春鸎相共語莫憚辞勞用意彈堪對鸞吟与鳳舞


一言有善亦湏聽終日飽飡不易任他織他無憫念世途誰是愛人心


日月何忙忙相逢有出沒催將壯志心少年如剋人生苦海中否泰知通塞四季倐忽來寒暑變為賊偷人面上花奪人頭上黑


結束分明相間錯立在殿還不弱錦繡為袍供奉儀流星電轉爭揮霍文褁烏巾皆一三春景色花蕩颺承平此事比應難盛世歡娛情好尚添興况堪可愛香塵墜裏無妨礙月杖懷抰擊雲門引聚風光何意態令人駭目潛窺覩雜劇教坊羅袂舉鑾鈴珂珮白玉鞍恣縱奔馳汗如雨笑中語審聽旨速排絲竹調宮徵高高樹影柳踈陰頭籌先得稱心喜畫鼓紅旗雙對鳳笛發龍吟能断送年少來來善乘騎因依所習且隨眾


駈駈席不蹔安時勤苦終朝景易移達得物情深道理無為堪作後人師


六銖衣帔是神仙劫劫曾修不偶然大道目前人豈會九天常有萬千千


白髮長眉似雪宗禪和尚何分別百尺高山足浮雲萬丈海中有明月十地本因菩薩證大乘俱是如來說有空相無空相深淺是非皆為妄一切諸法歸何物忽然覺悟波浪沒安樂常在信心中真空根本難緘默貪嗔戒定如幻夢祖師凝流歡者眾方便門群生用除他煩惱知識重誘引迷途如風止慧眼觀瞻恒沙水三昧八萬四千智清淨法身依道理


大道何異俗情如花生前境趣車碾黃砂無垢住相勿用稱誇非親我親六合為家


忙即但忙閑即便閑無為之見与道相関言雖鄙俚勿生謗毀利他何疑嗔乃興喜善萬端古今如此非善稱君非過稱己道大幽玄世使如然君臨宇宙輔弼湏賢求之不見形表影連論而非細我慙知媿救世心勞方便之智短又何難長又何易真實語言勿將為戲


終朝煩惱謾相牽却是他非我自然秖願蒼生添景福康寧常得遇豐年


從來非不求知已方覺俗情似流水消息毫端捴是空奇哉道味深無比


若言筆法窮絕藝書一字至百字八法從前亦非細分間布白要審詳濃淡均勻看可戲一則一二則二消息蹤由無縱恣紙為陣筆為矟將軍湏是有謀略墨要乾研清神思點畫臨時要廓落形勢奇狀似龍虵平頭大小冝斟酌曲湏曲直湏直意氣方湏雅飾閑暇矩有指歸圓轉揩摸堪法則堪法則有遲速相鈎相連光熠目古叅雜故不拘顛草縱撗似花蔟偃仰莫把筆鋒挫先湏順趣廻収左經心健硬曉浮沈鏗鏘唘發勿怠墮研窮體象亦同愽學精微先賢播化陰陽勢出矣藏頭護尾深有理稟乎人性是常情相暎帶可行止遲澁飛動似玲瓏引急牽如流水上捺下挑猛如虎蜂腰鶴膝不堪覩壯士屈臂鳳皇飛張弓發箭勝於弩提撕秘思不可傳常存形影勿孤露勿孤露誰別辨羲之平穩知深淺自然觀察徃還來斗廻角立能駈遣痾瘵纏身溺水之禽長似死虵短似蝦古人慎愚蒙大忌名為不嘉


二月寒食經新雨開花綻柳人無語近水溪邊嫰枝條攀折悠颺還似舞車騎園林看不若村笛歌聲更作光陰審次不因循民安萬歲家家樂


性成孤僻愛青山鶴唳雲霄意自閑物外更將和氣約精修便得扣玄關


河决洪波東南流迤邐蒼生昬墊困其止去年今嵗豈遑安勞我関心情不已奔衝浩渺故無涯十二州民皆憂水諸般度議自裁之乃出禁軍為夫使倍加慰諭願登先恱隨容易能如此大將聞命効駈馳連夜侵晨順從理未經月餘便成功龍門一合士民喜歡乎歡忻斯覩土木如山杵如雨浪平變化盡為空力伇忙忙無朝暮錫賜錢与衣遭灾免稅租皇天睠命八方同惟德惟馨依是輔


神仙洞府好逍遙不似人間嵗月銷海岳高深誰可測九重天上自相邀


我有真金色常銀染不得我有智慧空從頭即是實我有兜羅綿豈受凡情墨勸尓世間人善道湏平直


人心樂樂聚神州秀麗煙霞勝十洲細柳高來齊拂岸飛鳬時下傍輕舟風搖碧浪藏魚窟園裏朱櫻滿樹頭歌唱新聲雙揭調花前別是一般流楦衫整羽揩金鏃圓月開弓射白鷗雲与山連恒為白春生夏長莫知秋三天得路迷仙府百辟盈衢從冕旒務本含靈皆自化和平盛世縱遨遊


心問心心非色相心清靜之心道理深驗在目前諸境界不是凡音有正音大道本來人難解豈教離樂易求尋


恤刑徧空於囹圄八風調順興時雨我且慙無及物功哀哉獄訟經炎暑清涼坐起受官榮幾許能仁善矩倐忽從天降下來霶敢望如斯覩預豐苗稼瑞三秋有感必通消灾苦


中秋直至臘月憂煩情緒不堪說闇祈頂戴上玄穹今日高明降瑞雪時聞喜處萬千家片逐輕風四六花寒透衣寬何所思紅鑪旋煖酒湏誇觸面來往渾無力幾處人憐幾處惜想得歡心盡一般先報田農後稼穡呈祥天地共盈懷白沙擁砌玉為階動靜蒼生絕灾害安康四敘氛霾


金剛般若心善破無明因我佛慈悲日祇園見法身菩薩開慧眼生死轉為輪五蘊皆空盡六根不染塵


不曾師受有文章天与聡眀作久長道味自然玄境外凡中奇異必非常


從小莫顛謏長大始成人經史湏勤學然可侍尊親勿談他己短但秖自脩身所作行慈善見者生欽羨好事審還聽憎愛去貪戀我即說分眀誡逸絕驕矜子受天廕不織不蠶耕願尓多聡悟孝順於君父逆耳必從之少慾減嗔怒謹守作童兒緣是正愚癡貴重在心知認取世間為


道門長嘯扣玄関咀嚼盈虛口不閑峯頂怡精松作笠五湖來往看人間


年過百歲鬚如鴉到處安然便是家醉後有時相詰問更言我解種黃芽


善事多兮事少君子能言兮心自了杳杳幻化中舉目因緣還大小勿縱貪勿縱巧知有寒人飢是飽良圖子細寬更寬下見如癡何草草逆莫嗔順莫好尋思久遠生煩惱雖然我漸近中年歸依佛歸依道餘外閑來物外閑誰聽庸音聲浩浩


崑崙山上玉樓前五色祥光混紫煙景物不同人世界群仙時醉臥花眠


一莖枯竹作漁竿豈畏蛟螭坐釣灘若獲得魚舡許大想應恐悚不心安

