高麗大藏經（新文豐版）數位版, No. 1261 御製緣識


淳化四年立春節喜遇韶光看白雪祥雲景象一時呈凝情靄都比難說人心不變顏容別樂天順敘皆恱土牛擊後便駈耕萬物從茲萌芽發麗日遲遲影漸長梅花嶺上明皎潔懽抃陳儀隘九重乹坤瑞氣祀融泄真風大布色無窮卷盤鮮盛排羅列降興煥燿太半冝預祈豐稔名香


淺情之人莫共語引尓回邪非處所爭似淡交得久長小人終是無規矩


玉漿時復於津通暢全勝百味滿口馨香兼自得顏容改變作真人


紫檀金線槽徧蹙撥弄朱絃敲冰玉指法從來天下聞飜成盡入昇平曲傳之世上五音足希夷道聽化民俗盤龍面對鼇頭玄風散萬般流長春菀內半酣酒陽和自仾廻首聲高細咽浪潛幽不勝情處稀還有韻響寒空明月裏亦非滌蕩几愚耳謾說仙家調宮徵絲竹那堪將比擬溫柔腕軟一雙輕滿坐馨香來四起珠囊快破無多力好似鳳皇張羽翼昔時皆揔用心勞幾許名揚彈盡得和合象同琴與瑟凝神巧妙通南北鶯嬌舌急戀芳菲水精簾外欲含輝此藝人間堪可重杏花楊柳色依依


雅頌文章順化風馨香不必在芳叢陽和遠近隨四畒春雨如膏有大功


如花遇雨濕瀧凍審此言談大道中吐上幾人知舉措故然不與我心同


月光紅燄影參差九衢麗景意躕踟車馬往來殊無礙幾人相逐幾人隨天河夜靜色如銀半擁紅銜半擁春山高市邑絃管處燭殘露濕伴香塵傳更漏唱欲將催百萬燈花燄裏開醉酒狂歌家家客行坐歡娛莫自裁去年今夕一般遊桂樹蟾宮欹樓更深漸覺寒氣冷雲搖五色順情流


上短下長人莫笑信緣披得便前行衣裳不是顛來倒憑仗丹青畫取成


花間春鳥語喈喈道在其中動我懷紅艶幾味長久住年年依萬看相投


露含千滴瀝幻化杳無跡心重一時間寸陰堪可惜明根生惠性德行多饒益掌握驪龍珠蹤橫不改易浮生在眼前海變黃沙磧萬里似閑雲天高難障隔春來又復秋正自銷邪僻慾界共知深恒河豈蕩滌虛空有路歧人迷慵去覓影裏架金梯堅持湏是一愚癡恍惚中返朴歸淳質毀譽謾勞煩終身還不吉河水注東流自然無漂溢上下立尊卑端恭何得失


年年與韶光契春風便作開花使黃鶯到處不絕聲嫰葉芽新生翡翠


信天緣便信天緣那是凡夫那是仙勿抂用心閑過日業隨福報猛如泉


我曾聞昆吾有九鍊方成冰似雪五彩精晶耀日月風霜凜凜甚威烈新磨刃上七星文誰敢鋒前布陣雲黯黯凌空魑魅怕銷盡邪魔并詭詐寒光到處鬼神愁哮吼坤一片秋龍泉劒龍泉劒我月似波流昇平無事匣中收


五惡貪嗔皆自起高深海嶽猶窮矣無明發在一時間對面如同千萬里


酒一杯深深情足倚檻青草綠舉目煙飛勻灼灼柳搖似舞春風曲葉嫰舒張芽徧拆觸處芳菲尋未得妍艶艶為誰流鶯銜花墜落人頭世間萬事難裁剪樂送樓臺聲邃遠断續高仾去復來稀踈霧郁松枝偃暄和思滿郊鷰拂楊梢暖日倍添紅密從披野禽朝


凡愚不取自逍遙其奈心如似火燒虛過光陰還似夢隨緣盡向暗中銷


三春二月一同翠柳峩峩解舞風池水湛然經雨後桃花始覺半開紅半開紅麗天輝新鷰未歸鶯亦飛


君恩重人心重未知各各將何用思量二事一般情賢愚憂樂皆相踵大道不見是非心名利囂塵如幻夢朕緣寡昧愧周旋未信鴉巢鷄生鳳此理言淺究深言意馬能調祛恣縱荊棘太賤任從荒粟麥本體隨他種凡夫豈料自家身開眼如盲堪笑弄生於亂世遇時平掌握蹤橫誰紀頌善念八無邊惡也不知痛


大矣哉文道合南包含六義洞究三墳傍通造化察變聲聞垂其懿範萬一之分


道希夷乃詠歌之群材奮發送奏相追風騷不失千載一時倜儻沿革大唘箴


體道前賢禮樂為先縱橫逸豫言發自然多知博物文德心懸孰能若此宇宙推遷


継出宏材睹奧自開揣摩三教百行俱來真宗起思撫掌堪咍識業之敏談論熙


造化等齊不分高仾神華才智海獄凄凄稀代為寶舉意東西毫端萬象波蕩狂迷


春色春兮景媚妍薰風暖潤物華鮮上林花結和香霧絮壓輕輕軟似棉寰中運唘大平年文武須精百全弄影馬驕難控勒龜茲韻雅奏鈞天仙仗儀排親自注電轉星毬來進御玄之妙得其玄更重人前舉止措靴衫束帶兩分行七寶鞭擎呈內庫一坦平兮殿毬塲國樂調兮甚鏘洋掀天沸渭轟鼉皷返朴純誠斅三皇折旋俯仰招情恱乹坤日月盡舒光龍馬徘徊多步驟生獰堪羨困垂韁繡鞔紅絛金蹀躞鑾鈴珂珮水精裝五雲慶集鶴為駕短袍新樣甚風雅東西相望賀頭籌歡呼蹈舞金階下隔宿閤門宣侍臣中令棟馴良馬紫氣盤旋分月仗庭蕪盡去平如掌趫捷雄雄鏤鐙輕雷聲唱噉迎空響俄然斗轉俱輝霍亦非駭目猶人作學之玄妙似通神鳳翼藏珠豈易落傍捎正擊有多門斜身用力輕敲斫我因閑暇自停對手臨時相架閣深似交鋒立戰功匹馬蹤橫藉筯脚孤星遠向人飛雲開瑞色天清廓打三籌父子王孫苐一流聲高唱好繡旗舉響亮歡聲動十洲齊庭王砌香隨霧散鼇頭奔馳合班供奉內臣側祥煙澹蕩儼清風御筵開處浮春色絃管調高甚諧和排優次第用心拍難中難人徤即來臨玉殿苑花方盛重暄和持會群臣開廣讌廣讌初唘日遲遲時飲醲醪紅滿面唯將煦育徧覃恩狻猊噴裊龍香散四塞偃戈征將閑喪膽犬戎尋不見牡丹澹兮白如雪打毬妙兮多指訣似展兵機演智謀風旋兩隊甚奇絕每爭競逐向前衝星高隕墜相鈎拽聲傳士庶萬千家濟濟鏘鏘耀輝華從人巧拙快子意歡呼動地臺交加我緣寡薄非明主禮樂風俗成規矩笑他左右盡狂心文臣戰將多如雨修持管筆故無疑威攝遐荒用神武僚宰滿面是香塵一邊得失虧先補事書混化霸丕圖姬周卜世方為數休言落射雙雕中原靜亂平胡虜


皇天不事但多羅莫道無緣奈我何上有天堂下地獄分明種來不生禾


南來北去無時節舉翅擡頭飛似雪當日離春今日秋湘江浦上舊明月


具足凡夫何行何著靜鏁天台高知嵩岳拘束迷情人天離樂聖境芝蘭名山採藥啖栢飡松清神去濁入口馨香風和露可以放曠千年之鶴審取來由勿自繫縛洞有桃源化成雲閣上有鳳皇下水魚躍本從自然豈用度


春風綠野徧天地枯朽漸隨紅日麗世界包含雨露新東郊舒暢芳菲媚煙波柳嫩搖拂水時遷蕩颺情已矣不言往昔與今來海岳高深千萬里


朱明日盛殘花卉瓊爭遊諠帝里寶馬香車去復來幾許人心歡不已金明水上浮仙島畫舸龍舟草世寧清靜驗如然老者小少隨老匼匣煙雲揚柳岸羅綺蹤橫長不断五穀豐登順四時億兆謌謠絕愁嘆康哉闐咽芳林下一看難醻千萬賈升平聽在樂聲中比屋可封民自化


常思清淨世情閑遙認天平我扣關莫道玄談此子是鳳飛鶴宿九疑山


乹坤運轉是尋常人有依違自短長不覺貪生身外苦如駒過隟百年光


大丈夫兮兼文武君子能仁潛喜怒強明非是盡周旋滿眼真如不自取三春花卉正芬芳發作癡迷我也狂道德脩來長不断雲從龍變解舒張海浪無涯百川水厚重高深難比擬今古猶來世界寬忻聞為善為耻舟車有利便通津斟量難事日其新勿笑我心孜孜化貴為人主不尊身共愛巔峯高岌岌煩惱之中常急急先王典教是吾師可以相宗後法則逍遙物外樂熙熙松椿長養萬年基鵬翥引他鷦蝱怒鳳皇爭與鷰雀期心猨意馬湏自縛斯言之理還不若僻學邪聞似虛空日月貞明閑銷鑠阿諛順旨察來情瞽者忩忩不可行親親友愛慈敦睦凡言俗態謾纏縈


逍遙物外未曾拋念誦時將玉磬敲雖不臨壇深發願夢魂常憶大仙教


居山城市罕逢人傲世名高混世塵滿目煙霞常作伴方知寒暑易為春


清潔恭虔禋上帝郊儀大設康哉世人心恱化來司禮樂咸修依古制景福照明何舉措千官儼雅登雲路一陽初唘煦仁風我運唯揚均徧布道德功慙情不已向如取朽九重裏未曾一日貴為尊撫念蒼生皆赤子羽旌旛花作隊雍熙民泰俱承平豈足盡言之萬里山河觀掌內


患脚法師不解走少年心盡愛花柳爭知道味却無言時得茶香全勝酒


逍遙物外世相傳遠望清虛碧似天莫道精修無報應今生便見舊時緣


凡棊妙手不可得蹤橫自在能消息不貪小利遠施張舉措安詳求愛力曲須曲直須直打節斜飛防不測潛思靜慮一時間取捨臨時万便逼牢己彊場煞三思不驕不怯常翼翼勢輸他勿動色闇設機籌倍雅飾恒持自固為強尤冝閑暇心先抑


手談勝負觀其智迹藏鋒不自制傲因從貪上虧侵他理路無深計何齷齪何凝滯率尓謀太容易恃嶮揄揚似等閑更翻刧子速求斃欺他不見心先喜祗對前人失局勢已死更填隨手下童蒙拙格一般藝


十州宮殿海澷澷天上人間是可觀風褭長空清境界凡夫興念大應難


如來千百億化身本是真駈駈煩惱不解嗔我不能談說奮却知新


元正亨慶從此日萬物咸新利貞吉送舊迎春一夜來三元馬首眾情得萬彚潛瑧俱是泰玄化昭彰天作蓋氣和玉燭調陰陽磨礱整頓知明代知眀代歌刑政王道恢張千官盛任土陳儀四遠來衣珮鏘鏘言不盡拱極之心文武乾坤澄今古丹鳳來儀見九重我朝丕運還難遇感通玄貺時無比五穀精華從茲始五色高吞日月明百川盡歸潮宗水


無名大道氣雄雄日月昭明顯聖功舒卷好將浮世譽亦同天上在人中


逍遙聖境洞中天五色雲藏大道仙七寶裝成銀世界玉人皆是善心田


重陽佳莭菊花貴婀娜如金葉青翠傍蘺傍落一蔢漠發在秋天為祥瑞引步登高甚奇見想此儀形植霄漢恣情採折手中叉滿袖簪香不散日飛黃鳥何老訝看取叢叢光臺榭願細觀瞻向眼前含珠露色應無價好是侵晨半開風搖去住還難得清霜未布轉白雲喜亦非常意南北柳岸煙沉和水淥獨尓今朝看不足倏忽時間勝於春隨分狂心無拘束


心如明鑑照纖微大道之中沒是非拂拭塵唉高挂閣天邊日月有光輝


道經念誦信無為清靜玄言好自持苦行精修心不倦嚥津往往過齋時


承平無事上元節絲竹歌聲更發自從雨後晴明不似往年今歲別老來無意在遨遊常愧三光眀皎潔千門萬戶樂諠諠就中年少無鼇歇天街紅布群星晃煬人間鬪明月


上元時莭皆相慕皇都城裏萬家燈笙歌有處共誇稱架肩疊足幾許層輕塵霧斂月明中車騎雲軿五夜風意氣盡隨年少得九衢填咽樂聲同


木人莫把石牛騎海變桑田故不知耕地種禾終是妄真空相偶更無疑


逢春酒一杯百卉向陽開梨花看似梅光揚迎日彩嫩柳引清風黃鳥聲吹臺


嶧陽之山傳名曰桐六律相五音中七軫絃調皆是意審詳悞則亦如空清秋寂靜華堂深聽之令我思沉吟幽蘭裏韻冬夜永且合大道古人心舜製南風治蒼生方知堯化廣聦明初彈將了移聲去悲風秋思對更烏啼別鶴何凄凉秖聞斷續手揮忙引來催急風雨寒泉妙滴散馨香


識性仾凡故不知宣傳好事却為非可憐此輩居人世逆求真善不衣


蓬萊別有洞中天搖曳祥雲五色鮮不是凡人常到處精修要實在心專


中秋八月祥風遍上東輪雲遊轉清境將開照玉京一時宮闕為銀殿夜靜寒光半欹樓穿入簾帷白如練景致融怡露添寒薄茶佳客隨情翫無問高下盡一般爽氣周天如雪霰千家萬家仰天維漏永更深方罷看


黃芽藥就成金丹理与叅同契一般切是先求功行力紅塵內見識應難


玄元一氣不相監清靜如存意馬銜大隱居鄽迷小道絕巔頂上白雲巖


牡丹花深紅淺忍杷金刀枝上剪侵晨含露萬苞香見者無非情展轉繁華影裏皆柔弱密葉交加開閃爍朱欄別是一般春蛺蝶悠颺閑自樂麗天和日景遲遲思量往事不堪追風送園中來又去豁然興感移時


妙手彈琴無向束知之修鍊五音足先辨浮沉有指歸絃頭制度相催促左手抑揚禁邪右手徘徊堪瞻矚法於天象於地伏羲所造与心契先明理世見其真六律含徽聲嘹唳從茲化被先賢慕激濁揚清消喜怒太素仁風去住間元和之氣皆徧布飛鳳在天不可惻大小龍吟不費力響應聽時有自然舉措安詳能雅飾南風思政民俗化順從平等無高下淳朴相傳今復興逍遙道德後宗亞指要直掌湏反善柎安棑齊似剪取聲來往玄更玄振兼文武情展轉古与今來千萬弄幾人通達能妙用廣陵散好足仙蹤胡笳十八堪鄭重堪鄭重何濟切依憑伎倆能撥刺輕挑重打善間鉤連蠲掄下輕抹伯牙彈時如何美汪汪洋洋似流水類例研究得陵思無比擬敘志神和調脩身治性藏幽隱蒼龍鶴舞飛防奢止欲皆相凖


拊弄聲相引兼能辨五音沉品切句度更加吟緊絃中得疑情指法深精英閑雅澹停歇世途心


全無體叚苐一弱十指乖張時更錯五音不辨信手彈薄會人前言自樂絃不調手不洗更兼指下無道理吟為失度故不知把手空搖說宮徵合彈處却彈急愚蒙堪笑情兀兀修持嚴潔甚難哉罔知瀟灑心中出容易撫之何草草顛來倒去直至老又耻人教却生嗔虛度時光猶言好


不聡人豈解指法故然無拙見閑聲律終朝亦自娛塵涘琴不飾日月嵗蕭怕共知音說能彈好破除

