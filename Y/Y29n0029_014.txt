印順法師佛學著作集數位版, No. 29 華雨集（五）


懿歟大師！乘願而來，順時以去，去何所至！


或前或後，如在左右。永懷師德，高明峻極！


法海常恆，時潮澎湃，惟我大師，別出手眼：


貫舊融新，扶偏抉弊，承先啟後，震古爍今。


世變時衰，俗化僧奪，惟我大師，建僧護教；


或毀或仇，不疑不奪，雄猛無畏，卅年一日！


道在人弘，奈何不學？惟我大師，興僧教育：


慧風初扇，若鄂若閩；法雨普潤，乃冀乃蜀；


燄續燈分，光光無盡。二乘解脫，人嫌獨善，


天行欲樂，世病神怪。惟我大師，正知正見：


佛乘初基，世間常道，貫徹始終，人生佛教。


橫超塵界，即身成佛，心大行小，有言無實。


惟我大師，修菩薩行，不斷煩惱，不修禪定，


大心凡夫，彌勒疑是！道術分歧，文化破碎，


東西新舊，妄生取捨。惟我大師，獅吼象顧，


既攝且折，令契中行。三十年來，化緣普洽，


道通南北，法施中外，憂時護國，覺世牖人，


宗教聯誼，道德新論，惟我大師，當代一人！


懿歟大師！無得而名；無常真常，德業常新。


佛會召開，典型猶昔，克遵遺教，是師之志。


縉雲春深，武漢化普，獅絃繼響，是師之聲。


潮音永亮，覺群流光，道與時行，是師之舌。


惟茲雪竇，彌勒舊都，舍利建塔，功德樹銘，


遺文編集，諸事進行。台接妙高，亭鄰飛雪，


遊斯憩斯，來歆來格！嗚呼大師！往且百日，


百日一念，共策群力；思以告慰，既慚且感，


倍深哀戀。大師往矣，往何不復！嗟予小子，


幸及師門，師門淵曠，鑽抑無盡。示我深義，


導我悲行，開我知見，教我精進；呵之棄之，


護之慰之，感悔追隨，惟師所之。咄哉無常，


邈兮難尋，而今而後，何依何怙？大師往矣，


往何不復！諸子狂愚，群魔亂舞，安內攘外，


剎竿誰扶？大師往矣，往何不復！眾生迷蒙，


如聾若瞽，火宅狂走，瓦礫競捉，示明示導，


孰行正令？嗚呼！


大師智慧，日月光明；大師悲願，山高海深！


天國欲樂，他方偷逸，如刀切土，何可片刻？


本願有在，人間正覺，此其時矣，無往不復。


嗚呼！惟我大師，明鑒不遠！尚饗！

