印順法師佛學著作集數位版, No. 30 雜阿含經論會編（中）

此五覆世間，深著難可度，障蔽於眾生，令不見正道。
若得七覺支，則能為照明，唯此真諦言，等正覺所說。
念覺支為首，擇法正思惟，精進、猗、喜覺，三昧、捨覺支；
如此七覺支，牟尼之正道，隨順大仙人，脫生死怖畏。


在家及出家，而起正事者，彼則常心樂，無上之正法。


捨、三昧為轅，智慧、精進輪，無著、忍辱鎧，安隱如法行。
直進不退還，永之無憂處，智士乘戰車，摧伏無智怨。


於此正法律，能善隨順者，斯等能度彼，生死難度岸。


假使有世間，正見增上者，雖復百千生，終不墮惡趣。


勇猛堅固城，常守護諸根，如晝如其夜，如夜亦如晝，
如前如其後，如後亦如前，如上如其下，如下亦如上。
無量諸三昧，映一切諸方，是說為覺跡，第一清涼集。
捨離無明諍，其心善解脫，我為世間覺，明行悉具足。
正念不忘住，其心得解脫，身壞而命終，如燈盡火滅。


形亦非牛類，不能作牛聲。如是愚癡人，不隨繫心念，
於善逝教誡，無欲勤方便，懈怠心輕慢，不獲無上道。
如驢在牛群，去牛常自遠，彼雖隨大眾，內行常自乖。



念住與正斷，神足及根、力，覺、道支、息念，學、證淨為後。


沙門、沙門義，喜樂、一切法，梵行、數取趣，超、二染為後。


安立、邊際、純，及如理、緣起，修時障自性，說、斷起、修後。


先諸根、愛味，前後有差別，取相及諸纏，大果利為後。

鷹鳥用力來，羅婆依自界，乘瞋猛盛力，致禍碎其身。
我具足通達，依於自境界，伏怨心隨喜，自觀欣其力。
設汝有兇愚，百千龍象力，不如我智慧，十六分之一，
觀我智殊勝，摧滅於蒼鷹。



邪師、住雪山，勸勉、繫屬、淨，漸次、戒圓滿，穗、成就為後。

施者人愛念，多眾所隨從，名稱日增高，遠近皆悉聞。
處眾常和雅，離慳無所畏，是故智慧施，斷慳永無餘。
上生忉利天，長夜受快樂，盡壽常修德，娛樂難陀園，
百種諸天樂，五欲悅其心。彼於此人間，聞佛所說法，
為善逝弟子，樂彼受化生。


專心正念，護持油鉢，自心隨護，未曾至方。
甚難得過，勝妙微細，諸佛所說，言教利劍，
當一其心，專精護持。非彼凡人，放逸之事，
能入如是，不放逸教。



勇、力、修、等持，異門、神足後。


安立、所行境，慧根為最勝，當知後安住外異生品等。

覺知學地時，隨順直道進，精進勤方便；善自護其心；
如自知生盡，無礙道已知；以知解脫已，最後得無知，
不動意解脫，一切有能盡。諸根悉具足，樂於根寂靜，
持於最後身，降伏眾魔怨。



思擇、覺慧等，國等及諸王，阿羅漢、有學，質直最為後。

布施及愛語，或有行利者，同利諸行生，各隨其所應，
以此攝世間，猶車因釭運。世無四攝事，母恩子養忘，
亦無父等尊，謙下之奉事。以有四攝事，隨順之法故，
是故有大士，德被於世間。


信力、精進力，慚力及愧力，正念、定、慧力，是說名七力。
成就七力者，得盡諸有漏。


信力、精進力，及說慚、愧力，念力、定、慧力，是名為七力。
七力成就者，疾斷諸有漏。



立、差別，食、漸次，安樂住，修居後。

樂聞美妙法，忍疾告人說。比丘即說法，轉於七覺分。
善哉尊阿難，明解巧便說，有勝白淨法，離垢微妙說：
念、擇法、精進，喜、猗、定、捨覺，此則七覺分，微妙之善說。
聞說七覺分，深達正覺味，身嬰大苦患，忍疾端坐聽。
觀為正法王，常為人演說，猶樂聞所說，況餘未聞者！
第一大智慧，十力所禮者，彼亦應疾疾，來聽說正法。
諸多聞通達，契經、阿毘曇，善通法律者，應聽況餘者！
聞說如實法，專心黠慧聽，於佛所說法，得離欲、歡喜，
歡喜身猗息，心自樂亦然。心樂得正受，正觀有事行，
厭惡三趣者，離欲心解脫。厭惡諸有趣，不集於人天，
無餘猶燈滅，究竟般涅槃。聞法多福利，最勝之所說，
是故當專思，聽大師所說。



初內外力，清淨、差別，異門、沙門，後婆羅門。

世間雜五色，彼非為愛欲，貪欲覺想者，是則士夫欲。
眾色常住世，行者斷心欲。



障隨惑、尋等果、微細、身勞，學住及作意，智無執為後。


初尊重尸羅，清淨戒圓滿，現行、學勝利，學差別為後。

學者學戒時，直道隨順行，專審勤方便，善自護其身。
得初漏盡智，次究竟無知，得無知解脫，知見悉已度，
成不動解脫，諸有結滅盡。彼諸根具足，諸根寂靜樂，
持此後邊身，摧伏眾魔怨。


學戒隨福利，專思三昧禪，智慧為最上，現生之最後，
牟尼持後邊，降魔度彼岸。


學戒隨福利，專思三昧禪，智慧為最上，現生最後邊，
牟尼持後邊，降魔度彼岸。



證淨初安立、有變異為先，天路、喻明鏡，記別最居後。

眾吉之巨海，自淨能淨彼，汪洋而平流，實諸百川長。
一切諸江河，群生之所依，悉歸於大海；此身亦復然，
施、戒、修功德，百福流所歸。


