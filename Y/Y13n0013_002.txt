印順法師佛學著作集數位版, No. 13 太虛大師年譜

太虛大師年譜

率身律儀，澡心冰雪；嚴己正人，住持體立（嚴正）。
寬消峻怨，和凝厚德；事緣吉羊，成由福德（寬和）。
隨順時機，施行法教；攝化無方，廣學善巧（攝化）。



太虛大無邊，何物能相掩！白雲偶爾棲，當處便黮闇。吹以浩蕩風，畢竟了無點。庶可見近者，莫由騁駁貶。


太虛無形段，何處能著染？紅塵驀地起，直下亡清湛。灑以滂沱雨，徹底盡收歛。方知從本來，原自無增減。


日月回互照，虛空映還掩，有時風浪浪，有時雲黯黯。萬象恣妍醜，當處絕塵埃。雖有春秋筆，亦難施褒貶。


餘霞散成綺，虛空忽渲染，恰恰紅塵漠，恰恰青天湛。悠然出岫雲，無心自舒歛。泰山未嘗增，秋毫未嘗減


會入一乘皆佛法，纔皈三寶即天人。當為末劫如來使，剎剎塵塵遍現身。


三千世界真經典，剖出微塵也大奇！珍重斲輪運斤手，總令機教得相宜！


一自成仙去，名山鶴有臺。白雲迎客掩，丹桂傍巖開。鑄此靈奇境，應窮造化才。一亭清寂寂，煮茗共傾杯。


書劍聚成千古恨，英雄都化兩間塵。從今刪卻閒愁恨，臥看荒荒大陸淪。


孤吟斷送春三月，萬事都歸夢一場！護取壁間雙寶劍，休教黑夜露光芒！


相隨學道白雲層，棒喝當頭領受曾。從此更無師我者，小窗垂泣涕如繩！


萬樹梅花竟埋骨，一輪明月孰傳心？遺詩自足流千古，翠冷香寒憶苦吟。


芙蓉寶劍葡萄酒，都是迷離舊夢痕！大陸龍蛇莽飛動，故山猨鶴積清怨。三年化碧書生血，千里成虹俠士魂。一到梅岑渾不憶，爐香經梵自晨昏。


海島幽棲似坐船，管寧傳說隱樓顛。心齋恰是涵虛白，門閉原非草太玄。縷縷爐香經案靜，重重燈影佛臺圓。易驅惜命偷油鼠，難護輕生赴火蜎。半壁圖書連沆瀣，滿壺冰雪耐熬煎。慣聞喜鵲牆頭叫，默透馴蛇瓦眼穿。送到寺鐘催早起，朅來吟伴擾遲眠。詩思偶逐秋聲壯，瘧勢曾因暑病添。卻憶狂風驚拔木，每臨清沼念池蓮。雨看千嶂煙嵐積，晴放一房光氣鮮。老樹窗前青未了，亂山簷下紫堪憐。朝霞燦燦生寒浦，暮色蒼蒼接遠天。被絮新裝任冬盡，瓶概斜插欲春妍。禪超物外空餘子，鎖斷人間更幾年！月影夜窺花不動，潮音日說偈無邊。文殊漫把圓通選，此意難教口耳傳！


一扇板門蚌開閉，六面玻窗龜藏曳，棺材裡歌薤露篇，死時二十有八歲（昧盦詩錄）。


錫山清夢倦寒香，又說男兒志四方。迦葉當年破顏笑，菩提何處歇心狂！且攜詩鉢貯滄海，待詠梅花傲雪霜。祇恐此行難代得，胸無萬卷玉琳瑯。


曾聞天網說恢恢，讚佛梅村拜五臺。蓬島連雲秦代望，潛流有水漢時來。聊從大海遊懷放，怕向中原醒眼開。雞鶩一群祇逐食，治平無復見雄才！


年年不共不能和，早是光陰六載過。據社憑城狐鼠逞，噬人肥己虎狼多。浴雲嫌我帶龍氣，講學逢君隱鹿河。便好蒿萊同沒盡，不關臨去轉秋波。


昔年精舍建祇洹，我亦宜南學弄丸。十載未能謀半面，一書曾憶剖雙肝。天荒集裡同留句，世亂聲中忽蓋棺。不信奇人竟庸死，欲歌薤露意先寒。


飛夢漢江塵，一談微遠因。影中同現影，身外獨呈身。了了心無住，澄澄意更伸。隨流得其性，來往海之濱。


此生不分脫娑婆，正要勝煩冶共和。過去聖賢空舍衛，相輔兄弟戰修羅。覺人誰洗心成鏡，觀世豈聞面縐河！師儻能為龍象蹴，安排丈室聽維摩。


未可栖栖笑仲尼，頻年我亦慣驅馳。春深大埜來今雨，學講前川憶古師。佛海潮聲傳隱約，人天夢影正離奇。法身流轉愴無極，應有維摩病大悲！


雲頂一峰曇詵跡，大林三寺白香詩。夕陽何處遺蹤覓，煙綠塵紅總可悲！


大林峰畔講經臺，千載松陰冷碧苔。祇樹孤園原未散，蓮華廬社此重開。曼陀天雨紛潏采，般若靈源助辯才。十萬魔宮齊震動，夜深岩壑吼風雷！


萬方正多難，秋月又圓明。忽悟塵勞海，原為法樂城。大悲來地獄，至德發天聲！翹首瞻空際，無言意自傾！


東亞有高會，紅葉正深秋。塵海佛光普，關山客夢悠。久懷永平寺，來作采真遊。一笑忘言說，風徽仰古猷。


雙林橫臥日當空，百萬人天罔測中。死活一時俱示現，一場遊戲亦神通。


南海普陀崇佛剎，虎溪白鹿擬匡廬。千岩百洞奇難狀，隕石飛星古所都。水鳥皆談不生法，雲林巧繪太平圖。山獅十八驚呼起，一吼當令萬象蘇！


黨國安危繫，青山未是歸。出曾驚鬼侮，退豈貽人譏！此日藏雲豹，他年縛海豨。大雄能大忍，莫使素心違！


微雪明明見，寒雲密密封。遠山增黯淡，流水自叮咚。人已度新歲，天猶帶舊冬。乾坤不終蟄，一震起潛龍！


春滿湖山花滿林，連朝陰雨阻探尋。老天不解如人意，何日方能慰此心！儻得狂風騰虎嘯，盡教枯木作龍吟。浮雲掃卻晴空現，湧出紅曦換綠霖！


性定曾經悟上乘，卅年鍛鍊更相應。青蓮火裡光華燦，信是人間第一僧！


佛法雙肩早自承，青年逸氣逐雲騰。道宏世濁相知少，歐海波瀾展未能！


浮生四十今初度，幻質飄零尚未央。風燭無常願無盡，海天雲水正茫茫！


廿載靈巖憶舊遊，岧嶢塔寺望中收。前塵影事模糊甚，山自凝然水自流。


聖教照心，佛律嚴身，內外清淨，菩提之因。


四登雪竇初飛雪，乍惜梅花未放梅；應是待令寒徹骨，好教撲鼻冷香來！


溫泉闢幽徑，斜上縉雲山。巖谷喧飛瀑，松杉展笑顏。漢經融藏典，教理叩禪關。佛地無餘障，人天自往還。


一反自性成真佛，三省吾身學古人。悟得本空好勤拂，永令明鏡絕纖塵。


初見白蓮為師發，繼來再見白蓮開。南山重霧隨聲散，應有神龍運巨材（指含鄱嶺之遊）！


花開花謝異欣厭，春到春歸紛願恨。豈知萬化總乘時，榮悴總是天行健！


越州故友王芝如，得得雲林訪我居。忽憶鐵巖許烈士，玉泉亭畔一長噓！


溪風習習水淙淙，曳杖飄然過伏龍。寺內曾栽司令柏，橋邊待補翰林松。翠光迎納山曈暖，寒色飛侵瀑雪濃。老樹不刪成古趣，且將新植課寒冬。


去今兩夏廬山上，兩度驚看噩電來。滬玉（慧觀）漢王（慧力）相繼逝，化生願各在蓮臺！


治學如樸學者，辦事如職事僧，講經師以宏法，禪和子以持身。


此身四十六初度，母難空添德慧無。且幸猶存真面目，莫教孤負好頭顱！不因剃髮除煩惱，那更留鬚表丈夫！此日刮磨重淨盡，露堂堂地證真吾。


別白雲山廿四年，萬峰重見接青天。依稀跡認雙溪舊，變幻多端古剎前。俗化混言歸大道，靈源孰悟到真禪！能仁共向深稽首，待看當空月朗然！


太白同膺戒，汶溪共閱經。補陀雙鬢白，般若一燈青。願語方期踐，風鈴忽已停。平生幾知友，揮淚向林坰！


心海騰宿浪，風雨逼孤燈。卅載知憂世，廿年勵救僧。終看魔有勇，忍說佛無能！擲筆三興歎，仰天一撫膺。


身空莫即方成佛，佛本無成始即身。顯密閑名今謝矣，不從明鏡更添塵！


身世今盈四十九，勞勞役役何為生？願得無上遍正覺，願度無邊苦有情！我今修學菩薩行，我今應正菩薩名。願人稱我以菩薩，不是比丘佛未成。


從來第一義諦，心言都所不及。豈唯觀無所觀，亦復說無可說！


識面今廿三載，知心亦十八年。方喜責可君貸，那堪逝占我先！


山盡碧欲天連，月出紅如日落。扁舟劃破空明，何處一聲孤鶴！


古所謂攻非攻，即侵略反侵略。墨耶兼愛為宗，佛孔爰其先覺。


下山車似龍歸海，迎塔僧如岫出雲。金地傳承阿育化，瓦城猶見佛儀存！


如果發願成佛，先須立志做人。三皈四維淑世，五常十善嚴身。


佛消梵化一千載，耶繼回侵七百年。冶古陶今鑄新聖，覺源遙溯育王前。


覺樹枯榮幾度更，靈山寂寞倘重興。此來不用傷遲暮，佛法宏揚本在僧！


甘地尼赫魯太虛，聲聲萬歲兆民呼。波羅奈到拘尸那，一路歡騰德不孤！


中國古墨子，印度今甘地。要見活莊周，來會太戈爾。寄語莊墨徒，休徒鑽故紙！好從面對時，證知實如此！


太虛浮海自南洋，帶得如來著武裝。今世更無清涼地，九天飛錫護真光！


內充真體似寒泉，淡淡情懷話舊緣。長憶縉雲山下路，堂堂羅漢石驚天！


勝軍論後有斯文，公已追蹤先覺；石埭門中空上座，我尤孤掌增哀！


孝悌人之本，寂光佛所歸，一園賓主序，林外日依依。


金劍創開新氣象，塔坪還保古風規。一般淨化人間世，縉嶺雲深是總持。


五夜陣風獅子吼，四鄰鞭爆海潮音。大聲沸湧新年瑞，交織人天祝瑞心！


入佛常懷援引德，榕城今又值雷音。魔強法弱澆風急，整頓僧規仰勝心！


獨秀峰孤灕水涸，山門何幸滿清音！獅弦豈入時人調，大地沈沈春有心。


自昔佛曾華貫注，乃今儒與梵交流。人間共感相爭苦，永締和平祝此遊！


戰火延燒十五年，人間阿鼻苦熬煎。木雞喔喔一聲叫，已到昇平慶祝前。


十年掃蕩妖氛盡，一旦和平慶到來！猶有和平暗礁在，迅行掃蕩勿遲回！


初日披呈春節瑞，宿雲歛作夏時霖。世經喪亂人思痛，國慶昇平民定心。和氣致祥成協議，安生樂業戒相侵！怨魔盡化慈悲佛，仁壽同登任運駸！


一換西湖劫後痕，十年重宿聽濤軒。小康民族大同世，次第冷然入夢魂。


緣起無實，相續互關，如理行事，濟眾勤勇。


妙高欣已舊觀復，飛雪依然寒色侵。寺破亭空古碑在，十年陳夢劫灰尋！

