印順法師佛學著作集數位版, No. 25 華雨集（一）


由知何永斷，有餘所應證；欲辨彼等相，故我造此論。


當知此一切，略攝為二種：由法與法性，盡攝一切故。其中法所顯，即是說生死；其法性所顯，即三乘涅槃。


此中法相者，謂虛妄分別，現二及名言。實無而現故，以是為虛妄；彼一切無義，惟計故分別。


復此法性相，無能取所取，能詮所詮別，即是真如性。


無而現故亂，即是雜染因；如現幻象等，非有而現故。若無及現中，任隨一非有，則亂與不亂，染淨皆非理。


此二非即一，亦復非別異；以彼有無事，有別無別故。


由六相悟入，諸法為無上：謂相與成立，及非一非異，所依共不共，悟入能所取，現似而非有。


其中相成立，及非一非異，如略標中說。


諸於何流轉，說彼為所依？謂情界器界。器界即為共，如共同所了。


有情界有共，復有諸不共：


托胎生、名言，攝受與治罰，饒益及違害，功德并過失：由更互增上，互為因故共。


依及諸了別，苦、樂、業、死、生，繫縛與解脫，彼九不共故，名不共所依。


共現外所取，實即能取識。以離其內識，外境義非有，是共同性故。


於餘不共識，為所取等義，謂他心等法。


等引非等引、諸能取識前，更互非境故；於非等引時，自分別現故；於諸等引前，三摩地行境，現彼影像故。


以所取若無，亦無似能取。由此亦成立，無似能所取。


然由無始來，等起而成立，二取悉非有，亦善成立故。


由六相悟入，法性為無上：謂相與依處，抉擇及觸證，隨念并悟入，到達彼自性。


相如略標說。


處謂一切法，及一切經等。


其中抉擇者，謂依大乘經，如理作意攝，一切加行道。


觸為得正見，故以真見道，現前得真如，所以親領受。


隨念謂修道，為除諸垢故，於前所見義，菩提分所攝。


悟達彼自性，謂真如無垢，一切唯真如；顯現彼即是，轉依圓成實。


由十相悟入，轉依為無上：入性、物、數取，別、所為、依住，作意及加行，過患并功德。


其悟入自性：謂客塵諸垢，及與真如性；不現及現義，即無垢真如。


謂共器界識，真如性轉依；及契經法界，真如性轉依；并諸非所共，有情界內識，真如性轉依。


初二謂諸佛，及諸菩薩眾，真如性轉依；後亦通聲聞，及諸獨覺者。


悟入差別者：謂諸佛菩薩，嚴淨土差別，及得智法身，報身并化身，能普見、教授，自在成差別。


悟入所為者：謂宿願差別；宣說大乘法，即所緣差別；十地加行別。


悟入所依住，謂由六種相，入無分別智：即悟入所緣，離相、正加行，性相與勝利，及悟入遍知。


當知有四相，初悟入所緣：謂於大乘法，說、勝解、決定，及圓滿資糧。


第二能悟入，離相亦四種：謂由離所治、能治及真如，並能證智相。此四如次第，即所永遠離，粗、中、與微細，及常隨逐相。


悟入正加行，亦有四種相：謂有得加行，及無得加行，有得無得行，無得有得行。


悟入於性相，當知由三種：謂由住法性，依住無二取，離言法性故。第二由無現，二取及言說，根、境、識、器世，悉皆不見故。以是此即明：無所觀、無對，無住、無所現，無了、無依處。無分別智相，如經所宣說：由現一切法，見如虛空故；及一切諸行，見如幻等故。


悟入勝利四：得圓滿法身，得無上安樂，得知見自在，得說法自在。


悟入遍知者，當知有四相：謂對治遍知，及自相遍知，諸差別遍知，五作業遍知。


其對治遍知，謂無分別智，對治五妄執：即妄執有法、數取趣、變壞，異及損減性。


自相遍知者：遠離不作意，超尋伺、寂靜，自性、執息念，五種為自相。


差別遍知者，謂不分別性，及非少分性，無住與畢竟，並其無上相，是五種差別。


最後業遍知：謂離諸分別；給無上安樂；令遠離煩惱，無所知二障。其後所得智，而能正悟入，一切所知相，嚴淨諸佛土，成熟諸有情；並能令生起，一切相智性。五種業差別。


悟入作意者，謂若諸菩薩，發心欲悟入，無分別智者，當作如是意：由不知真如，起虛妄分別，名曰一切種，為現二取因，依此起異識；故彼因及果，雖現而實無，彼現法性隱，彼沒法性現。若如是作意，菩薩即能入，無分別正智。


從緣知唯識，觀識不得境；由境無得故，亦不得唯識。由此無得故，入二取無別，二別無所得，即無分別智。無境無所得，以是一切相，無得所顯故。


加行悟入地，於四相當知：由勝解加行，於勝解行地，是順決擇位。各別證加行，即於初地中，是觸真實位。由修習加行，於未淨六地，及三清淨地，是為隨念位。由究竟加行，任運佛事業，相續不斷故，此即是達到，彼智體性位。


悟入過患者，謂若無轉依，有四種過患：無斷惑依過；無修道依過；無諸涅槃者，施設依處過；三菩提差別，施設無依過。


當知彼相違，四相入功德。


於無而現有，喻如夢、幻等。轉依則喻如：虛空、金、水等。

