印順法師佛學著作集數位版, No. 40 成佛之道（增注本）


一切行無常，說諸受皆苦；緣此生厭離，向於解脫道。


隨機立三乘，正化於聲聞。


解脫道遠離，苦樂之二邊：順攝樂行者，在家修法行；順攝苦行者，出家作沙門。


此或樂獨住；或樂人間住。


或是隨信行；或是隨法行。


雖復種種性，同修出離行。


佛說解脫道，四諦與緣起，甚深諸佛法，由是而顯示。


苦集與滅道，是謂四聖諦。


苦者求不得，怨會愛別離，生老與病死，總由五蘊聚。


所謂五蘊者，色受想行識，取識處處住，染著不能離。


此復由六處，取境而生識。


或六界和合，世間苦唯爾。


苦生由業集，業集復由惑，發業與潤生，緣會感苦果。


業有身語意，善惡及不動。業滅如種習，百千劫不失，隨業感生死，不出於三界。


煩惱貪瞋癡，不善之根本，癡如醉如迷，瞋重貪過深。


佛攝諸煩惱，見愛慢無明。我我所攝故，死生永相續。


苦集相鉤纏，死生從緣起，佛說十二支，如城如果樹。


無明之所覆，愛結之所繫，有識身相續，相續而不已。


緣識有名色，從是有六處，根境相涉觸，從觸生於受，緣受起於愛，愛增則名取，因是集後有，生老死相隨。


滅應滅於惑，惑滅則苦滅，解脫於癡愛，現證寂滅樂。


能滅苦集者，唯有一乘道。三學八正道，能入於涅槃。


初增上尸羅，心地淨增上，護心令不犯，別別得解脫。


在家五八戒，如前之所說。


出家戒類五：沙彌沙彌尼，比丘比丘尼，及式叉摩那。


於中具足戒，戒法之最勝，殷重所受得，護持莫失壞。


極重戒有四：淫行不與取，殺人大妄語，破失沙門性。


餘戒輕或重，犯者勿覆藏，出罪還清淨，不悔得安樂。


能持於淨戒，三業咸清淨。


密護於根門，飲食知節量，勤修寤瑜伽，依正知而住。


知足心遠離，順於解脫乘。


此能淨尸羅，亦是定方便。


進修於定學，離五欲五蓋。


不淨及持息，是名二甘露。


依此而攝心，攝心得正定。能發真慧者，佛說有七依。


增上慧學者，即出世正見。


佛為阿難說：緣起義甚深；此有故彼有，此生故彼生；無常空無我，惟世俗假有。


此無故彼無，此滅故彼滅；緣起空寂性，義倍復甚深。


此是佛所說，緣起中道義，不著有無見，正見得解脫。


又復正見者，即是四諦慧；如實知四諦，應斷及應修，惑苦滅應證，由滅得涅槃。


先得法住智，後得涅槃智；依俗契真實，正觀法如是。


正思向於厭，向離欲及滅。


正語業及命，淨戒以為性。


始則直其見，次則淨其行；足目兩相成，能達於彼岸。


正勤遍策發，由念得正定，依定起證慧，慧成得解脫。


佛說諸道品，總集三十七，道同隨機異，或是淺深別。


此是聖所行，此是聖所證，三乘諸聖者，一味涅槃城。


通論解脫道，經於種熟脫，修證有遲速，非由利鈍別。


見此正法者，初名須陀洹，三結斷無餘，無量生死息。


二名斯陀含，進薄修斷惑。


三名阿那含，離欲不復還。


斷惑究竟者，名曰阿羅漢，畢故不造新，生死更無緣。


此或慧解脫，或是俱解脫。六通及三明，世間上福田。


明淨恒不動，如日處晴空；一切世間行，不染如蓮華。


或不由他覺，從於遠離生，名辟支迦佛，合說為二乘。

